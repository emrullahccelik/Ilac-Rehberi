KISA ÜRÜN BİLGİSİ
1. BEŞERİ TIBBİ ÜRÜNÜN ADI
AZOSİLİN® 500 mg/50 mg tablet
2. KALİTATİF VE KANTİTATİF BİLEŞİM  
Etkin madde:
Miktarı (mg / tablet) Eksez Doz (%5)
Ampisilin Trihidrat 577,37*1  28,87 mg*1
Piridyum (Fenazopiridin Hidroklorür) 50,00
*1  :  866 mcg/mg potens üzerinden hesaplanmıştır.
Yardımcı maddeler:
Miktarı (mg / tablet)
Karboksimetilselüloz sodyum 25,00 mg
Laktoz 43,33 mg
Kastor yağı 0,20 mg
Etil alkol 4,00 mg
Yardımcı maddelerin tam listesi için 6.1'e bakınız.
3. FARMASÖTİK FORM
Tablet.
4. KLİNİK ÖZELLİKLER
4.1.Terapötik endikasyonlar
AZOSİLİN, ampisiline duyarlı mikroorganizmaların etken olduğu alt üriner sistem 
enfeksiyonlarında endikedir. İlacın bileşiminde bulunan fenazopiridin, enfeksiyon nedeniyle 
üriner sistem mukozasının tahrişine bağlı sık idrara çıkma, ağrı ve yanma gibi belirtilerine 
yönelik tedavi sağlar.
ı / 10
4.2.Pozoloji ve uygulama şekli  
Pozoloji /uygulama sıklığı ve süresi:
Ampisilinin, yemeklerden yarım saat önce veya iki saat sonra alınması tavsiye edilir. 
Doktor tarafından başka bir şekilde önerilmediği takdirde ampisilin ve piridyum’un 
kombine bir ilaç olduğu göz önüne alınarak 12 yaş ve üzeri çocuklarda (adölesan), 
yetişkinlerde günde 3 kez 1’er tablet olacak şekilde uygulanır. İdrar ile ilgili sistem 
enfeksiyonlarında fenazopiridin ile antibakteriyel bir ilaç birlikte kullanıldığında, tedavi süresi 
iki günü geçmemelidir.
Uygulama şekli:
AZOSİLİN tabletler çiğnenmeden yeterli miktarda su ile yutulur.
Özel popülasyonlara ilişkin ek bilgiler  
Böbrek/Karaciğer yetmezliği:
Böbrek yetmezliği:
Kreatinin klerensi >50 mL/dak doz ayarlaması gereklidir.
Hemodiyaliz: Doz uygulanması diyalizden sonra gerçekleştirilmelidir.
Karaciğer yetmezliği:
Doz ayarlaması gerekliliği bildirilmemiştir.
Pediyatrik popülasyon:
Ampisilin ve piridyum’un kombine bir ilaç olduğu göz önüne alınarak 12 yaş ve üzeri 
çocuklarda (adölesan) günde 3 kez 1’er tablet olacak şekilde uygulanır.
Geriyatrik popülasyon:
Doz ayarlaması gerekmez.
4.3. Kontrendikasyonlar:
AZOSİLİN, penisilinlere veya bileşiminde bulunan herhangi bir maddeye karşı bilinen aşırı 
duyarlılık öyküsü olanlarda kullanılmamalıdır. Ayrıca fenazopiridin, böbrek ve karaciğer 
yetmezliği tanısı konulmuş hastalarda dikkatli kullanılmalıdır.
4.4. Özel kullanım uyarıları ve önlemleri
Penisilin tedavisi ile ciddi ve ölümcül aşırı duyarlılık tepkileri (anafilaktoid) bildirilmiştir. 
Anafilaksi, parenteral uygulamayı takiben daha sık görülse de, oral penisilin alan hastalarda 
da oluşmuştur. Bu reaksiyonlar penisiline aşırı duyarlılığı veya birçok allerjene karşı 
duyarlılık öyküsü bulunan hastalarda daha yaygındır. Penisilinlere, sefalosporinlere ve diğer
2 / 10
alerjenlere aşırı duyarlılık gelişmesi öyküsü penisilin uygulamasından önce iyice 
sorgulanmalıdır. Alerjik tepki oluşursa, epinefrinle acil müdahale gerekir. Oksijen, İV 
steroidler ve entübasyon da dahil havayolu takibi uygulanmalıdır.
Antibiyotiklerin uzun süreli kullanımı, mantarları da içeren duyarlı olmayan organizmaların 
gelişmesine yol açabilir. Frengi ve bel soğukluğu olan hastalar için ilave parenteral penisilin 
tedavisi gereklidir.
Ampisilin dahil tüm antibakteriyel ajanların, ciddiyeti hafiften hayati tehlikeye kadar 
pseudomembranöz kolite yol açtığı rapor edilmiştir. Antibakteriyel ajanlarla tedavi kolonun 
normal florasını değiştirir ve clostridia büyümesine yol açar.
Pseudomembranöz kolit tanısından sonra uygun terapötik ölçümler yapılmalıdır. Hafif 
pseudomembranöz kolit durumlarında genellikle tek başına ilacın kesilmesi yeterli olur. Orta 
ve şiddetli durumlarda sıvı ve elektrolit tedavisi, protein takviyesi ve klinik olarak 
C.difficile’ye  karşı aktif bir antibakteriyel ilaç ile tedavi uygulanmalıdır.
Eğer süperenfeksiyon oluşursa ampisilin kullanımı kesilmeli ve uygun tedavi uygulanmalıdır. 
Ampisilin alan mononükleosiz hastalarının çoğunda eritematöz cilt kızarıklıkları gelişir. 
Mononükleosiz hastalarında ampisilin sınıfı antibiyotikler kullanılmamalıdır.
Myastenia gravis’li kadınlarda ampisilin kullanımı belirtileri artırabilir.
Fenazopiridin idrarı portakal veya kırmızı renge dönüştürebilir. Cilt ve sklera rengi 
değişikliğinde tedavi sonlandırılmalıdır.
Nadir kalıtımsal galaktoz intoleransı, Lapp laktoz yetmezliği ya da glukoz-galaktoz 
malabsorbsiyon problemi olan hastaların bu ilacı kullanmamaları gerekir.
Bu tıbbi ürün az miktarda - her 1  tablette 100 mg dan daha az etanol (alkol) içerir.
Bu tıbbi ürün her dozunda 1  mmol (23 mg)’dan daha az sodyum ihtiva eder; bu dozda 
sodyuma bağlı herhangi bir yan etki beklenmemektedir.
Bu tıbbi ürün yardımcı madde olarak kastor yağı içermektedir, mide bulantısına ve ishale 
sebep olabilir.
4.5. Diğer tıbbi ürünler ile etkileşimler ve diğer etkileşim şekilleri
Aynı anda verildiklerinde aşağıdaki ilaçlar ampisilinle etkileşime girebilirler;
Allopurinol:  Özellikle kanında ürik asit miktarının yükselmesi olan hastalarda cilt 
kızarıklığının artma olasılığı vardır.
3 / 10
Bakteriyostatik antibiyotikler:  Kloramfenikol, eritromisin, sulfonamidler veya tetrasiklinler, 
penisilinlerin bakterisidal etkileriyle etkileşebilirler. Bu in vitro olarak gösterilmiştir, ancak 
etkileşimin klinik olarak anlamlılığı bildirilmemiştir.
Oral kontraseptifler:  Daha az etkili olabilirler ve ara kanamalar gerçekleşebilir.
Probenesid:  Ampisilinin tübüler salgısını azaltabilir.
Özel popülasyonlara ilişkin ek bilgiler
Mevcut değildir.
Pediyatrik popülasyon:
Mevcut değildir.
Laboratuvar testleri ile etkileşim
İdrardaki yüksek ampisilin konsantrasyonları, ClinitestT M , Benedict solüsyonu veya Fehling 
solüsyonu kullanılarak yapılan idrar glukoz testlerinde yalancı pozitif sonuçlara neden 
olabilir. Ancak Clinistix ve TesTape gibi enzim bazlı testlerde bu gerçekleşmez.
Hamile kadınlarda ampisilin kullanımından sonra, total konjüge östriol, östriol-glukorunid, 
konjüge östron ve östradiol plazma konsantrasyonlarında geçici düşmeler not edilmiştir. Bu 
etkiler amoksisilin ile de oluşur.
Fenazopiridin hidroklorür, renk tepkilerine veya spektrometreye bağlı idrar analizleri ile 
etkileşime girebilir.
4.6.Gebelik ve laktasyon  
Genel tavsiye
Gebelik kategorisi: B
Çocuk doğurma potansiyeli bulunan kadınlar/Doğum kontrolü (Kontrasepsiyon)
AZOSİLİN için gebelerde maruz kalmaya ilişkin yeterli klinik veri mevcut değildir.
Hayvanlar üzerinde yapılan çalışmalar, gebelik / embriyonal / fetal gelişim doğum ya da 
doğum sonrası gelişim ile ilgili olarak doğrudan ya da dolaylı zararlı etkiler olduğunu 
göstermemektedir. Gebe kadınlara verilirken tedbirli olunmalıdır.
AZOSİLİN kullanımı sırasında çocuk doğurma potansiyeline sahip kadınlar için bir uyarı 
bulunmamaktadır. Ancak östrojen içeren oral kontraseptiflerin etkisini azaltabileceğinden 
ilacın alındığı süre içinde başka bir etkili doğum kontrol yöntemine de başvurulması 
önerilebilir.
4 I 10
Gebelik dönemi
Gebe kadınlarda yapılmış yeterli ve iyi kontrollü çalışmalar bulunmadığından AZOSİLİN 
gebelikte ancak açıkça gerekliyse kullanılmalıdır.
Laktasyon dönemi
Ampisilin düşük konsantrasyonda anne sütüne geçmektedir. AZOSİLİN’in terapötik dozları 
emziren kadınlara uygulandığı takdirde memedeki çocuk üzerinde etkiye neden olabilecek 
ölçüde süte geçmektedir. Ampisilin bebekte sensitizasyona yol açabilir. Emzirmenin 
durdurulup durdurulmayacağına ya da AZOSİLİN’le tedaviden kaçınılıp kaçınılmayacağına 
karar verilmelidir.
Üreme yeteneği/Fertilite
Uzun dönem hayvan çalışmaları AZOSİLİN’in üreme yeteneği ve fertilite üzerine olumsuz 
etkiler olduğunu göstermemiştir. İnsanlarda bu konu ile ilgili yeterli klinik çalışma mevcut 
değildir.
4.7. Araç ve makine kullanımı üzerindeki etkiler
Ampisilinin ve fenazopiridinin araç ve makine kullanmaya etkisi konusunda herhangi bir 
bilgiye rastlanmamıştır.
4.8. İstenmeyen etkiler
AZOSİLİN genellikle iyi tolere edilir. İlaca bağlı olarak bazı hastalarda bulantı, kusma, ishal, 
ciltte kızarıklık, alerjik deri döküntüleri, karın ile ilgili şikayetler ve alerji sonucu yüz ve 
boğazda şişme görülebilir. Aşağıdaki yan etkiler, ampisilin sınıfı antibiyotikler ile bildirilen 
ve AZOSİLİN kullanımı ile de ortaya çıkabilecek istenmeyen etkilerdir.
Advers reaksiyonların sıklığı aşağıdaki gibi sıralanmıştır:
Çok yaygın ( >1/10); yaygın ( >1/100 ila <1/10); yaygın olmayan ( >1/1,000 ila <1/100); 
seyrek (>1/10,000 ila <1/1,000); çok seyrek (<1/10,000); bilinmiyor: eldeki verilerden 
hareketle tahmin edilemiyor.
Kan ve lenf sistemi hastalıkları
Seyrek: Agranulasitoz, anemi, hemolitik anemi, eosinofili, lökopeni, trombositopeni,
trombositopenik purpura (Genellikle tedavinin kesilmesi ile geri dönen aşırı bir duyarlılık
reaksiyonu oldukları düşünülür), kanama zamanında uzama
Bağışıklık sistemi hastalıkları
Seyrek: Anaflaksi (parenteral formlarda daha sıktır)
5 / 10
Bilinmiyor: Serum hastalığı benzeri reaksiyonlar, aşırı duyarlılık reaksiyonları
Sinir sistemi hastalıkları
Seyrek: Değişken hiperaktivite, ajitasyon, anksiyete, uykusuzluk, konfüzyon, konvülsiyon, 
davranış değişiklikleri ve/veya baş dönmesi 
Bilinmiyor: Ateş, penisilin ensefalopatisi, nöbet
Solunum, göğüs boşlukları ve mediastinal hastalıkları
Bilinmiyor: Laringeal stridor
Gastrointestinal hastalıklar
Yaygın: Diyare, bulantı ve kusma
Seyrek: Psödomembranöz kolit, hemorajik kolit
Bilinmiyor: Siyah tüylü dil, enterokolit, glossit, ağızda veya dilde yara, stomatit, iştah artışı
Hepato-bilier hastalıkları
Seyrek: Hepatit, sarılık 
Bilinmiyor: AST yükselmesi
Deri ve deri altı doku hastalıkları
Yaygın olmayan: Ürtiker, döküntü (eritematöz hafif pruritik makülopapüler döküntü oldukça 
sık görülür ve genellikle tedavinin ilk haftasında, avuç içleri, ayak tabanları ve ağız mukozası 
da dahil olmak üzere tüm vücuda yayılır. Genellikle 3-7 gün içinde son bulur).
Seyrek: Eritema multiforme, toksik epidermal nekroz, Stevens-Johnson Sendromu 
Bilinmiyor: Eksfoliyatif dermatit
Böbrek ve idrar hastalıkları
Seyrek: İnterstisiyel nefrit
Diğer penisilinlerde olduğu gibi aşırı duyarlılığa bağlı reaksiyonlar oluşabilir. Bu reaksiyonlar 
penisiline aşırı duyarlılık durumlarında veya alerji, astım, saman nezlesi veya ürtikeri 
olanlarda daha sık görülür. Oluşabilecek döküntülerin hekim tarafından dikkatle aşırı 
duyarlılık reaksiyonu sonucu oluşup oluşmadığı ayırt edilmelidir. Ürtiker ve diğer deri 
döküntüleri ile serum hastalığı benzeri reaksiyonlar antihistaminikler ve gerekirse sistemik 
kortikosteroid uygulanması ile kontrol altına alınabilir. Bu tip reaksiyonların görülmesi 
halinde ampisilin ile tedavinin kesilmesi uygundur, ancak yalnız ampisiline cevap veren 
hayati tehlike durumları göz önüne alınarak karar hekim tarafından verilmelidir.
6 / 10
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem 
taşımaktadır. Raporlama yapılması, ilacın yarar / risk dengesinin sürekli olarak izlenmesine 
olanak sağlar. Sağlık mesleği mensuplarının herhangi bir şüpheli advers reaksiyonu Türkiye 
Farmakovijilans Merkezi (TÜFAM)’ne bildirmeleri gerekmektedir (www.titck.gov.tr; 
e-posta: tufam@titck.gov.tr; tel: 0 800 314 00 08; faks: 0 312 218 35 99).
4.9. Doz aşımı ve tedavisi
Doz aşımı durumunda ilacın kesilerek belirtilere yönelik ve destek tedavi uygulanması 
önerilir. Ampisilin hemoliz yoluyla genel dolaşımdan uzaklaştırılabilir.
Fenazopiridinle doz aşımı durumunda methemoglobinemi, hemolitik anemi, deri 
pigmentasyonu, böbrek ve karaciğer bozukluğu meydana gelebilir. Nadiren karaciğer 
yetmezliği veya geçici, non-oligürik akut böbrek yetmezliği de görülebilir. Glukoz-6-fosfat 
dehidrogenaz eksikliği olan hastalar hemodiyalize eğilimlidir. Fenazopiridinin akut doz 
aşımında hastanın midesi lavajla veya kusturarak hızla boşaltılmalıdır. Belirtilere yönelik ve 
destekleyici tedavi verilmelidir. İntravenöz yoldan 1-2 mg/kg uygulanan metilen mavisi veya 
oral 100-200 mg askorbik asit methemoglobinemide gerileme ve siyanozun kaybolmasını 
sağlayabilir. Çocuklarda fenazopiridinin doz aşımında, kan transfuzyonları başarılı olmuştur. 
Pirimidin kaynaklı akut böbrek yetmezliğinde sıvı ve elektrolit dengesinin korunması için 
peritoneal diyaliz yararlı olabilir.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grup: Sistemik kullanılan antibakteriyeller 
ATC Kodu: J01CA51
Ampisilin bakterilerde hücre duvarı sentezini engelleyerek bakterisid etki gösterir. Sadece 
Gram-pozitif organizmalara değil, aynı zamanda birçok Gram-negatif organizmaya da 
etkilidir. Laboratuvar ortamında yapılan çalışmalarda aşağıda sayılan bakterilerin ampisiline 
duyarlı olduğu belirlenmiştir.
Gram-pozitif mikroorganizmalar; Alfa  ve beta hemolitik streptokoklar, Streptococcus  
pneumoniae, penisilinaz  salgılamayan stafilokoklar, Clostridium  türleri, Bacillus anthracis,  
Lysteria monocytogenes  ve enterokok suşlarının  çoğu.
Gram-negatif mikroorganizmalar; Haemophilus influenzae, Neisseria gonorrhoeae, Neisseria  
meningitidis, Proteus mirabilis,  birçok Salmonella suşu, Shigella  ve Escherichia coli.
7 / 10
Ampisilin, penisilinaza dayanıklı değildir. Bu nedenle penisilinaz üreten bakterilere, özellikle 
penicillin- G’ye dirençli stafilokoklara etkin değildir. Pseudomonas’ ın  tüm suşları ile 
Klebsiella  ve Enterobacter  suşlarının çoğu ampisiline dirençlidir.
İlacın bileşiminde bulunan fenazopiridin ise üriner sistem mukozası üzerine yüzeysel ağrı 
kesici etki gösterir.
5.2. Farmakokinetik özellikler  
Genel özellikler
Emilim
Ampisilin gastrik asit varlığında dayanıklıdır ve gastrointestinal kanaldan iyi emilir.
Dağılım
Birçok vücut doku ve sıvısına hızla yayılır. Beyin ve beyin-omurilik sıvısına geçebilmesi 
ancak meninksler iltihaplı olduğunda mümkündür. Ampisilin safraya geçer ve safrada serum 
konsantrasyonundan daha yüksek konsantrasyonda bulunur. Ampisilinin proteine bağlanma 
oranı düşük olup, yaklaşık %20 kadardır.
Eliminasyon
Ampisilin büyük oranda değişmeden böbreklerle atıldığı için idrardaki konsantrasyonu 
yüksektir. Eliminasyon yarılanma ömrü yaklaşık 1-2 saattir. Ancak böbrek yetmezliğinde, 
bebek ve yaşlılarda bu süre uzayabilir. Probenesid de ampisilinin tübüler salgısını 
engelleyerek atılımını geciktirir.
Fenazopiridin hidroklorür, gastrointestinal kanaldan emilir ve genel olarak idrarla %65’i 
değişmemiş şekilde atılır.
5.3. Klinik öncesi güvenlilik verileri
Bu konuda herhangi bir bilgiye rastlanmamıştır.
6. FARMASÖTİK ÖZELLİKLER
6.1. Yardımcı maddelerin listesi
Yardımcı Maddeler ________________________ Miktarı (Her bir tablette)
Çekirdek Tablet
Mısır Nişastası 26.00 mg
Magnezyum Stearat 2.00 mg
8 / 10
Explotab 2.00 mg
Laktoz 20.00 mg
Çekirdek Film Kaplama
Shellac 1.00 mg
Etil Alkol 4.00 mg*3
Hint Yağı 0.20 mg
Tablet
Laktoz 23.33 mg
Avicel pH 101 137.57 mg*2
Magnezyum Stearat 30.00mg
Karboksimetilselüloz sodyum (medium viskozite) 25.00 mg
Nane aroması tozu 10.00 mg
Explotab 16.66 mg
Toplam Tablet Ağırlığı: 950.00 mg
* :  Aktif madde potensine bağlı olarak toplam ağırlık 950 mg olacak şekilde Avicel pH 101 
miktarı değişkendir.
o
* :  Uçucu solventler tablet ağırlığına ilave edilmezler.
6.2. Geçimsizlikler
Farmasötik bir geçimsizliği yoktur. Tıbbi geçimliliği ve geçimsizliği hakkında detaylı bilgi 
kullanma talimatında mevcuttur.
6.3. Raf ömrü
24 ay
6.4. Saklamaya yönelik özel tedbirler
25 °C altındaki oda sıcaklığında ve kuru bir yerde muhafaza edilmelidir.
6.5. Ambalajın niteliği ve içeriği
Kutuda, 30 tablet içeren blister ambalajlardadır.
6.6. Beşeri tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller "Tıbbi Atıkların Kontrolü Yönetmeliği" ve 
"Ambalaj ve Ambalaj Atıklarının Kontrolü Yönetmelikleri"ne uygun olarak imha edilmelidir.
9 / 10
7. RUHSAT SAHİBİ
Yavuz İlaç Ecza Deposu Medikal Ürünler San. ve Tic. A.Ş.
Yukarı Dudullu Mah. Akıncı Sk. No: 14
Ümraniye / İstanbul
Tel: (0216) 466 55 66
Faks: (0216) 365 52 18
8. RUHSAT NUMARASI
214/96
9. İLK RUHSAT TARİHİ / RUHSAT YENİLEME TARİHİ
İlk ruhsat tarihi: 10.03.2008 
Ruhsat yenileme tarihi: -
10. KÜB'ÜN YENİLENME TARİHİ
10 / 10
