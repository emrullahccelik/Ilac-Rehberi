KISA ÜRÜN BİLGİSİ
1. BEŞERİ TIBBİ ÜRÜNÜN ADI
TADLİS 10 mg efervesan tablet
2. KALİTATİF VE KANTİTATİF BİLEŞİM
Etkin madde:
Tadalafil 10.00 mg
Yardımcı maddeler:
Sorbitol (E 420) 30.00 mg
Aspartam (E 951) 30.00 mg
Sodyum bikarbonat 500.00 mg
Yardımcı maddeler için 6.1’e bakınız.
3. FARMASOTİK FORM
Efervesan tablet.
Turuncu benekli, yuvarlak, düz yüzeyli efervesan tabletler.
4. KLİNİK ÖZELLİKLER
4.1. Terapotik endikasyonlar
Erektil disfonksiyonun tedavisinde endikedir.
TADLİS’in etkili olabilmesi için cinsel uyarının olması gereklidir. TADLİS kadınlarda
kullanım için endike değildir.
4.2. Pozoloji ve uygulama şekli
Pozoloji/uygulama sıklığı ve süresi:
Yetişkin erkeklerde kullanımı
Genel olarak önerilen günlük doz, cinsel aktiviteden en az 30 dakika önce aç veya tok karnına
alınan 10 mg efervesan tablettir. Eğer hastada 10 mg’lık doz etkili olmazsa, doz 20 mg’a
arttırılabilir. TADLİS’in sürekli olarak günlük kullanımı önerilmez.
Maksimum doz sıklığı günde 1 efervesan tablettir.
1Uygulama şekli:
Tabletler ağız yoluyla alınır.
Efervesan tablet bir bardak suda (150 ml) eritilerek içilir. Suda çözülerek kullanıma
hazırlanan ilaç bekletilmeden içilmelidir. Efervesan tabletler çiğnenmemeli ve
yutulmamalıdır.
Özel popülasyonlara ilişkin ek bilgiler
Böbrek/Karaciğer yetmezliği:
Hafif ile orta şiddetli böbrek fonksiyon bozukluğu olan hastalarda doz ayarlaması yapılmasına
gerek yoktur. Şiddetli böbrek fonksiyon bozukluğu olan hastalarda, tadalafil kullanılması
önerilmez (bkz. bölüm 4.4 ve 5.2).
Karaciğer yetmezliği olan hastalarda (Child-Pugh Sınıf C), TADLİS’in güvenliliği ile ilgili
sınırlı klinik veri mevcuttur. Eğer bu hastalara TADLİS reçete edilirse hastaya, ilacı reçete
eden hekim tarafından detaylı bir yarar/risk değerlendirmesi yapılmalıdır (bkz. Bölüm 5.2).
Diyabet:
Diyabetli hastalarda doz ayarlaması yapılmasına gerek yoktur.
Pediyatrik popülasyon:
TADLİS 18 yaşın altındaki kişilerde kullanılmamalıdır.
Geriyatrik popülasyon:
Yaşlı erkeklerde doz ayarlaması yapılmasına gerek yoktur.
4.3. Kontrendikasyonlar
Etkin madde veya yardımcı maddelerden herhangi birine karşı aşırı duyarlılığı olan hastalarda
kontrendikedir.
Klinik çalışmalarda tadalafilin, nitratların hipotansif etkilerini artırdığı gösterilmiştir. Bu
durumun nitratların ve tadalafilin nitrik oksit/cGMP yolu üzerindeki kombine etkilerinin bir
sonucu olduğu düşünülmektedir. Bu nedenle, herhangi bir formda organik nitrat alan hastalara
TADLİS’in birlikte uygulanması kontrendikedir (bkz. bölüm 4.5).
TADLİS’in de dahil olduğu erektil disfonksiyon tedavisi için kullanılmakta olan bileşikler,
cinsel aktivitenin önerilmediği kalp hastalığı olan erkeklerde kullanılmamalıdır. Hekimler,
2daha önceden kardiyovasküler hastalığı olan kişilerde, cinsel aktivitenin oluşturduğu
potansiyel kardiyak riskleri göz önünde bulundurmalıdırlar.
Aşağıda belirtilen kardiyovasküler hastalığı olan hasta grupları klinik çalışmalara dahil
edilmemişlerdir ve bu nedenle bu hastalarda tadalafil kullanımı kontrendikedir:
- son 90 gün içinde miyokard infarktüsü geçirmiş hastalar,
- stabil olmayan angina ya da cinsel birleşme sırasında angina ortaya çıkan hastalar,
- son 6 ayda New York Heart Association sınıflandırmasına göre “Sınıf 2” ya da daha ağır
kalp yetmezliği olan hastalar,
- kontrol edilemeyen aritmileri, hipotansiyonu (< 90/50 mm Hg), ya da kontrol edilemeyen
hipertansiyonu olan hastalar,
- son 6 ay içinde inme geçirmiş olan hastalar.
Non-arteritik anterior iskemik optik nöropati (NAION) nedeniyle bir gözünde görme kaybı
olan hastalarda, bu epizodun daha önce PDE5 inhibitörü maruziyeti ile ilişkili olsun ya da
olmasın, TADLİS kontrendikedir (bkz. bölüm 4.4).
4.4. Özel kullanım uyarıları ve önlemleri
Erektil disfonksiyonu teşhis etmek ve altında yatan potansiyel sebepleri tespit etmek için,
farmakolojik tedavi düşünülmeden önce, hastanın medikal geçmişi incelenmeli ve fizik
muayene yapılmalıdır.
Cinsel aktivite ile bağlantılı olarak belirli bir kardiyak risk söz konusu olduğundan, erektil
disfonksiyona yönelik herhangi bir tedavi başlatılmadan önce hekimler, hastalarının
kardiyovaskuler durumlarını göz önünde bulundurmalıdırlar. Tadalafil, kan basıncında hafif
ve geçici düşüşlere sebep olabilen vazodilatör özelliklere sahip olup (bkz. bölüm 5.1),
nitratların hipotansif etkisini artırmaktadır (bkz. bölüm 4.3).
Miyokard infarktüsü, ani kardiyak ölüm, stabil olmayan angina pektoris, ventriküler aritmi,
inme, geçici iskemik ataklar, göğüs ağrısı, palpitasyonlar ve taşikardi gibi ciddi
kardiyovaskuler olaylar, pazarlama sonrası ve klinik çalışmalar sırasında rapor edilmiştir. Bu
olayların rapor edildiği hastaların çoğunluğu daha önceden mevcut kardiyovasküler risk
faktörlerine sahiptir. Ancak, bu olayların doğrudan bu risk faktörlerine, TADLİS’e, cinsel
aktiviteye veya bunların ya da diğer faktörlerin kombinasyonuna bağlı olup olmadığını kesin
olarak tespit etmek mümkün değildir.
3TADLİS ve diğer PDE5 inhibitörlerinin kullanımı ile ilişkili olarak görsel kusurlar ve NAION
vakaları bildirilmiştir. Hastalara, ani görme bozukluğu durumunda TADLİS kullanmayı
bırakmaları ve derhal bir hekime danışmaları tavsiye edilmelidir (bkz. bölüm 4.3).
Ağır karaciğer yetmezliği olan hastalarda (Child-Pugh Sınıf C), TADLİS’in güvenliliği ile
ilgili sınırlı klinik veri mevcuttur. Eğer bu hastalara TADLİS reçete edilirse, hastaya ilacı
reçete eden hekim tarafından detaylı bir bireysel yarar/risk değerlendirmesi yapılmalıdır.
4 saat ya da daha fazla süren ereksiyon yaşayan hastalar derhal tıbbi yardım almalıdırlar. Eğer
priapizm derhal tedavi edilmezse, penil dokuda hasar meydana gelebilir ve kalıcı iktidarsızlık
ile sonuçlanabilir.
Penisinde anatomik deformasyon bulunan (angülasyon, kavernozal fibroz ya da Peyronie
hastalığı gibi) ya da priapizme neden olabilecek koşullara sahip olan (orak hücre anemisi,
multipl miyelom ya da lösemi gibi) hastalarda, TADLİS’in de dahil olduğu, erektil
disfonksiyon tedavisine yönelik bileşikler dikkatle kullanılmalıdır.
Erektil disfonksiyon değerlendirmesi potansiyel altta yatan nedenlerin tespitini ve uygun tıbbi
değerlendirme sonrası uygun tedavinin belirlenmesini kapsamalıdır. Pelvik cerrahi veya sinir
koruyucu olmayan radikal prostatektomi geçiren hastalarda TADLİS’in etkili olup olmadığı
bilinmemektedir.
Alfa1 blokörleri alan hastalara eş zamanlı olarak TADLİS verilmesi bazı hastalarda
semptomatik hipotansiyona neden olabilmektedir (bkz. bölüm 4.5). Tadalafil ve doksazosin
kombinasyonu önerilmemektedir.
Potent CYP3A4 inhibitörleri (ritonavir, sakinavir, ketokonazol, itrakonazol ve eritromisin)
kullanan hastalara, ilaçlar birlikte kullanıldığında tadalafil maruziyetinde artış (EAA)
gözlendiğinden, TADLİS reçetelendirilirken dikkatli olunmalıdır (bkz. bölüm 4.5).
TADLİS ve diğer erektil disfonksiyon tedavilerinin birlikte kullanımının güvenliliği ve
etkililiği çalışılmamıştır. Bu nedenle, bu tur kombinasyonlar önerilmemektedir.
Pazarlama sonrası deneyimde, retinal ven oklüzyonu çok seyrek olarak bildirilmiştir.
Tadalafil ve retinal ven oklüzyonu arasındaki nedensellik ilişkisi araştırılmamıştır.
Doktorların, özellikle yaşlı, kan viskozitesi artmış hastalarda retinal ven oklüzyonu riskinin
daha yüksek olduğuna dikkat etmeleri gerekir.
4Sorbitol uyarısı:
Nadir kalıtımsal früktoz intolerans problemi olan hastaların bu ilacı kullanmamaları gerekir.
Aspartam uyarısı:
Fenilalanin için bir kaynak içermektedir. Fenilketonürisi olan insanlar için zararlı olabilir.
Sodyum uyarısı:
Bu tıbbi ürün her bir efervesan tabletinde 136,88 mg (5,95 mmol) sodyum ihtiva eder. Bu
durum kontrollü sodyum diyetinde olan hastalar için göz önünde bulundurulmalıdır.
4.5. Diğer tıbbi ürünler ile etkileşimler ve diğer etkileşim şekilleri
Aşağıda belirtildiği üzere tadalafil ile etkileşim çalışmaları yürütülmüştür.
Diğer maddelerin tadalafil üzerindeki etkileri
Tadalafil temel olarak CYP3A4 tarafından metabolize edilir. Secici bir CYP3A4 inhibitörü
olan ketokonazol (günde 400 mg), tek basına tadalafil ile elde edilen EAA ve Cmaks
değerlerine kıyasla, tadalafil (20 mg) maruziyetini (EAA) 4 kat ve Cmaks’ı %22 oranında
artırmıştır. Bir CYP3A4, CYP2C9, CYP2C19 ve CYP2D6 inhibitörü olan proteaz inhibitörü
ritonavir (günde iki kez 200 mg), Cmaks değerinde bir değişim olmaksızın, tadalafil (20 mg)
maruziyetini (EAA) iki kat artırmıştır. Her ne kadar spesifik etkileşimler çalışılmamışsa da,
sakinavir gibi diğer proteaz inhibitörleri ve eritromisin, klaritromisin, itrakonazol ve greyfurt
suyu gibi diğer CYP3A4 inhibitörleri birlikte uygulanırken, bunların tadalafilin plazma
konsantrasyonunu artırması beklendiğinden dikkatli olunmalıdır (bkz. bölüm 4.4). Sonuç
olarak, bölüm 4.8’de listelenen istenmeyen etkilerin insidansı artabilmektedir.
Tadalafilin dispozisyonunda, taşıyıcıların (örneğin, p-glikoprotein) rollerinin ne olduğu
bilinmemektedir. Bu nedenle taşıyıcıların inhibisyonu aracılığı ile ilaç etkileşimlerinin
görülme olasılığı vardır.
Fenobarbital, fenitoin ve karbamazepin gibi diğer CYP3A4 indükleyiciler tadalafilin plazma
konsantrasyonlarını düşürebilmektedir.
Tadalafilin diğer tıbbi ürünler üzerindeki etkileri
Klinik çalışmalarda, tadalafilin, nitratların hipotansif etkilerini artırdığı gösterilmiştir. Bu
nedenle, herhangi bir formda organik nitrat alan hastalara TADLİS uygulanması
kontrendikedir (bkz. bölüm 4.3). 150 deneğin, 7 gün boyunca günde 20 mg dozda tadalafil ve
değişik zamanlarda 0.4 mg dil altı nitrogliserin aldığı bir klinik çalışmanın sonuçlarına göre,
5ilaç etkileşimi 24 saatten uzun sürede sonlanmış ve son tadalafil dozundan 48 saat sonra artık
tespit edilemez bir düzeye gelmiştir. Bu nedenle herhangi bir TADLİS dozu reçete edilmiş ve
yaşamı tehdit eden bir durumda nitrat uygulanmasının tıbbi olarak gerekli görüldüğü bir
hastada, nitrat uygulaması yapılmadan önce en son TADLİS dozundan en az 48 saat geçmiş
olması gerekliliği dikkate alınmalıdır. Bu gibi durumlarda, nitratlar sadece yakın medikal
gözetim altında ve uygun hemodinamik izleme ile uygulanmalıdır.
Klinik farmakoloji çalışmalarında, tadalafilin, antihipertansif bileşiklerin hipotansif etkilerini
artırma potansiyeli araştırılmıştır. Bu araştırmada, kalsiyum kanal blokörleri (amlodipin),
anjiotensin dönüştürücü enzim (ACE) inhibitörleri (enalapril), beta-adrenerjik reseptör
blokörler (metoprolol), tiyazid diüretikler (bendrofluazid) ve anjiotensin II reseptör blokörler
(değişik tip ve dozlarda, tek başına veya tiyazidler, kalsiyum kanal blokörleri, beta-blokörler
ve/veya alfa-blokörler ile birlikte) dahil olmak üzere temel antihipertansif bileşikler üzerinde
çalışılmıştır. Tadalafilin (20 mg dozun uygulandığı anjiotensin II blokörler ve amlodipin ile
yapılan çalışmalar haricinde 10 mg) yukarıda belirtilen kategorilerle klinik olarak anlamlı
hiçbir etkileşimi olmamıştır. Bir diğer klinik farmakoloji çalışmasında tadalafil (20 mg), 4
farklı sınıf antihipertansif ilaç ile kombine edilerek çalışılmıştır. Birden fazla antihipertansif
almakta olan hastalarda ayakta-kan basıncı değişimlerinin, kan basıncı kontrole ile bir
dereceye kadar bağlantılı olduğu görülmüştür. Bu bakımdan, kan basınçları iyi kontrol
edilmiş olan hastalarda, azalma en az seviyede ve sağlıklı gönüllülerde görülenle benzer
seviyede olmuştur. Kan basınçları kontrol edilmemiş olan gönüllülerde, her ne kadar düşüş,
gönüllülerin büyük çoğunluğunda hipotansif semptomlar ile bağlantılı olmasa da daha fazla
olmuştur. Eş zamanlı olarak antihipertansif ilaçları almakta olan hastalarda tadalafil 20 mg,
kan basıncında bir düşüşü indükleyebilmektedir ki (alfa-blokörler haricinde - aşağı bölüme
bakınız), bu da genelde, çok düşük seviyededir ve klinik olarak önemsizdir. Faz 3 klinik
çalışma verilerinin analizi, tadalafili antihipertansif ilaçlar ile ya da tek başına alan
hastalardaki advers etkiler arasında hiçbir fark olmadığını göstermiştir. Ancak hastalara,
antihipertansif ilaçlarla birlikte tedavi edildikleri zaman, kan basıncında olası bir düşüş
olabileceğine dair uygun klinik tavsiye verilmelidir.
Doksazosin (gunde 4 ve 8 mg) ve tadalafilin (günde 5 mg ve 20 mg tek doz) eş zamanlı
uygulaması, bu alfa-blokörün kan basıncı düşürme etkisini anlamlı biçimde artırır. Bu etki,
en az 12 saat devam eder ve senkop dahil semptomatik olabilir. Bu nedenle, bu kombinasyon
önerilmemektedir (bkz. bölüm 4.4).
6Kısıtlı sayıdaki sağlıklı gönüllüde yapılan etkileşim çalışmalarında, bu etkiler alfuzosin ve
tamsulosin ile bildirilmemiştir. Ancak, alfa-blokörleri ile tedavi edilen hastalarda ve özellikle
yaşlılarda tadalafil kullanılırken dikkatli olunmalıdır. Tedaviler en düşük doz ile başlatılmalı
ve kademeli olarak ayarlanmalıdır.
Alkol konsantrasyonları (ortalama maksimum kan konsantrasyonu %0.08), tadalafil ile eş
zamanlı uygulamadan etkilenmemiştir. Buna ilaveten, alkol ile eş zamanlı uygulamadan 3
saat sonra tadalafil konsantrasyonlarında hiçbir değişim görülmemiştir. Alkol, alkol
absorpsiyonunu maksimize edecek şekilde verilmiştir (gece alkol alımından 2 saat sonrasına
kadar yemek yemeden). Tadalafil (20 mg), alkolün sebep olduğu ortalama kan basıncındaki
düşüşü artırmamıştır (0.7 g/kg ya da yaklaşık 80 kg ağırlığındaki bir erkekte, %40’lık
alkol’den [votka] 180 ml), fakat bazı gönüllülerde, posturel baş dönmesi ve ortostatik
hipotansiyon gözlenmiştir. Tadalafil daha düşük alkol dozları (0.6 g/kg) ile uygulandığı
zaman, hipotansiyon gözlenmemiştir ve baş dönmesi, tek başına alkol alımındaki ile benzer
sıklıkta meydana gelmiştir. Alkolün, kognitif fonksiyonlar üzerindeki etkisi tadalafil (10 mg)
ile artmamıştır.
Tadalafilin, etinilestradiolun oral biyoyararlanımında bir artışa sebep olduğu gösterilmiştir.
Bunun klinik sonucu kesin olmamakla birlikte benzer bir artışın, terbutalinin oral
uygulamasıyla da görülmesi beklenebilir.
Bir klinik farmakoloji çalışmasında, 10 mg tadalafil, seçici olmayan bir fosfodiesteraz
inhibitörü olan teofilin ile uygulandığında hiçbir farmakokinetik etkileşim olmamıştır.
Görülen tek farmakodinamik etki, nabızdaki küçük artıştır (3.5 bpm). Her ne kadar bu etki
küçük olsa da ve bu çalışmada klinik olarak anlamlılığı olmasa da, her iki ilaç birlikte
kullanılırken bu durumun dikkate alınması gerekir.
Tadalafilin, CYP450 izoformları tarafından metabolize edilen tıbbi ürünlerin klerensini klinik
olarak belirgin anlamda inhibe etmesi veya indüklemesi beklenmemektedir. Çalışmalar
tadalafilin, CYP3A4, CYP1A2, CYP2D6, CYP2E1, CYP2C9 ve CYP2C19 dahil olmak
üzere CYP450 izoformlarını inhibe etmediğini ya da indüklemediğini doğrulamıştır.
Tadalafil, S-varfarin ya da R-varfarin (CYP2C9 substratı) maruziyeti (EAA) üzerinde klinik
olarak anlamlı hiçbir etkiye sahip olmadığı gibi varfarin tarafından indüklenen protrombin
süresinde de bir değişime yol açmamıştır.
7Tadalafil, asetil salisilik asitten kaynaklanan kanama zamanındaki uzamaya etki etmemiştir.
Antidiyabetik bileşiklerle spesifik etkileşim çalışmaları yürütülmemiştir.
Özel popülasyonlara ilişkin ek bilgiler
Özel popülasyonlara ilişkin herhangi bir etkileşim çalışması yapılmamıştır.
Pediyatrik popülasyon:
Pediyatrik popülasyonlara ilişkin herhangi bir etkileşim çalışması yapılmamıştır.
4.6. Gebelik ve laktasyon
Gebelik kategorisi: B
TADLİS kadınların kullanımı için endike değildir.
Gebelik dönemi
Gebelik sırasında tadalafil maruziyeti ile ilgili hiç bir klinik veri mevcut değildir. Hayvanlar
üzerinde yapılan çalışmalar gebelik, embriyonal/fetal gelişim, doğum veya doğum sonrası
gelişim üzerindeki direkt veya endirekt zararlı etkileri göstermemektedir (bkz. bölüm 5.3).
Laktasyon dönemi
TADLİS kadınların kullanımı için endike değildir. Tadalafilin anne sütüne geçip geçmediği
bilinmemektedir.
Üreme yeteneği/Fertilite
Erkek ve dişi sıçanlarda yapılan çalışmalarda fertilite üzerinde herhangi bir bozuklu
gözlenmemiştir. Günde 25 mg/kg ve daha fazla tadalafil dozunun 6-12 ay boyunca verildiği
köpeklerde spermatogenezde azalmayla sonuçlanan seminifer tübül epitelinde değişiklikler
olmuştur (bkz. bölüm 5.3).
Günlük olarak uygulanan 10 mg ve 20 mg tadalafil dozunun insanlarda spermatogenez
üzerindeki potansiyel etkisini değerlendirmek amacıyla yürütülen çalışmalar sonucunda
sperm sayısı ve konsantrasyonunda klinik olarak anlamlı düşüş bulunmamıştır (bkz. bölüm
5.1).
4.7. Araç ve makine kullanımı üzerindeki etkiler
Araç ve makine kullanımı üzerindeki etkiler için hiç bir çalışma yapılmamıştır. Her ne kadar
klinik çalışmaların plasebo ve tadalafil kollarındaki baş dönmesi vakalarının sıklığı benzer
8olsa da, hastalar, araç ya da makine kullanımından önce TADLİS’e nasıl bir tepki
verdiklerinin farkında olmalıdırlar.
4.8. İstenmeyen etkiler
En yaygın bildirilen istenmeyen etkiler baş ağrısı ve dispepsidir. Bildirilen istenmeyen etkiler
geçici ve genelde hafif ya da orta şiddetli olmuştur. 75 yaş üzerindeki hastalarda istenmeyen
etki verileri sınırlıdır.
Aşağıdaki tabloda, ruhsatlandırma için yapılan plasebo kontrollü klinik çalışmalarda ilişki
öncesi kullanılan TADLİS veya günlük doz ile tedavi edilen hastalarda raporlanan
istenmeyen etkiler listelenmektedir. Tablo aynı zamanda, ilişki öncesi TADLİS kullanan
hastalarda pazarlama sonrasında raporlanan istenmeyen etkileri de kapsamaktadır.
Aşağıda listelenen istenmeyen etkiler, MedDRA sistem-organ sınıfına göre ve mutlak sıklık
olarak verilmiştir. Çok yaygın (≥ 1/10); yaygın (≥ 1/100 ila < 1/10); yaygın olmayan (≥
1/1,000 ila < 1/100); seyrek (≥ 1/10,000 ila < 1/1,000); çok seyrek (< 1/10,000), bilinmiyor
(eldeki verilerden hareketle tahmin edilemiyor).
Bağışıklık sistemi bozuklukları
Yaygın olmayan: Aşırı duyarlılık reaksiyonları
Sinir sistemi bozuklukları
Çok yaygın: Baş ağrısı
Yaygın: Baş dönmesi
Seyrek: İnme1, senkop, geçici iskemik ataklar1, migren
Bilinmiyor: Nöbetler, geçici amnezi
Göz bozuklukları
Yaygın olmayan: Bulanık görme, gözde ağrı hissi, göz kapaklarında şişme, konjuktival
hiperemi
Seyrek: Görme alanı bozukluğu
Bilinmiyor: Non-arteritik anterior iskemik optik nöropati (NAION), retinal vasküler oklüzyon
Kulak ve iç kulak bozuklukları
Bilinmiyor: Ani işitme kaybı2
9Kardiyak bozukluklar1
Yaygın: Palpitasyonlar
Yaygın olmayan: Taşikardi
Seyrek: Miyokard infarktüsü
Bilinmiyor: Stabil olmayan angina pektoris, ventriküler aritmi
Vasküler bozukluklar
Yaygın: Yüz kızarıklığı
Yaygın olmayan: Hipotansiyon (antihipertansif bileşikler almakta olan hastalara tadalafil
verildiğinde daha yaygın bildirilmiştir), hipertansiyon
Solunum, göğüs ve mediastinal bozukluklar
Yaygın: Nazal konjesyon
Yaygın olmayan: Epistaksis
Gastrointestinal bozukluklar
Çok yaygın: Dispepsi
Yaygın: Abdominal ağrı, gastro-özofageal reflü
Deri ve deri altı doku bozuklukları
Yaygın olmayan: Döküntü, ürtiker, hiperhidroz (terleme)
Bilinmiyor: Stevens-Johnson sendromu, eksfolyatif dermatit
Kas-iskelet bozuklukları ve bağ doku ve kemik hastalıkları
Yaygın: Sırt ağrısı, miyalji
Üreme sistemi ve meme bozuklukları
Seyrek: Uzamış ereksiyon
Bilinmiyor: Priapizm
Genel ve uygulama bölgesine ilişkin bozukluklar
Yaygın olmayan: Göğüs ağrısı1
Seyrek: Yüzde ödem
Bilinmiyor: Ani kardiyak ölüm1
(1) Bu olayların rapor edildiği hastaların çoğunluğu daha önceden mevcut kardiyovasküler
risk faktörlerine sahiptir (bkz. bölüm 4.4).
10(2) İşitmede ani azalma veya kayıp, tadalafil dahil olmak üzere tüm PDE5 inhibitörlerinin
kullanıldığı pazarlama sonrası ve klinik araştırmaların çok azında bildirilmiştir.
Plasebo ile kıyaslandığında, günde bir kez tadalafil ile tedavi edilen hastalarda EKG
anormallikleri, öncelikle sinüs bradikardisi bildirilme sıklığı biraz daha yüksek olmuştur. Bu
EKG anormalliklerinin çoğunluğu istenmeyen etkiler ile ilişkili değildir.
4.9. Doz aşımı ve tedavisi
Sağlıklı gönüllülere 500 mg’a kadar tek doz ve hastalara 100 mg’a kadar çoklu günlük dozlar
verilmiştir. Advers olaylar, düşük dozlarda görülenlerle benzerdir.
Doz aşımında, gerektiği şekilde standart destekleyici önlemler alınmalıdır. Hemodiyalizin
tadalafil eliminasyonuna katkısı ihmal edilebilir düzeydedir.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapotik grubu: Erektil disfonksiyonda kullanılan ilaçlar.
ATC kodu: G04BE
Etki mekanizması
Tadalafil, siklik guanozin monofosfat (cGMP)’a spesifik fosfodiesteraz tip 5 (PDE5)’in seçici
ve geri-dönüşümlü inhibitörüdür. Cinsel uyarı, lokal nitrik oksit salımına sebep olduğunda,
tadalafilin PDE5 inhibisyonu, korpus kavernozumda cGMP seviyelerinde artışa neden olur.
Bu, düz kasların gevşemesi ve penil dokuya kan dolması, dolayısıyla da ereksiyon ile
sonuçlanır. Cinsel uyarı olmadığı zaman tadalafilin hiçbir etkisi yoktur.
Klinik etkililik ve güvenlilik
İn vitro çalışmalar, tadalafilin, PDE5’in seçici bir inhibitörü olduğunu göstermiştir. PDE5,
korpus kavernozum düz kasında, damarlara ve iç organlara ait düz kaslarda, çizgili kaslarda,
trombositlerde, böbreklerde, akciğerde ve beyincikte bulunan bir enzimdir. Tadalafil, PDE5
üzerinde diğer fosfodiesterazlara göre daha etkilidir. Tadalafilin PDE5 üzerine etkisi, kalp,
beyin, kan damarları, karaciğer ve diğer organlarda bulunan PDE1, PDE2 ve PDE4
enzimlerine kıyasla 10,000 kattan daha fazladır. Tadalafilin PDE5 üzerine etkisi, kalp ve kan
damarlarında bulunan bir enzim olan PDE3’ten 10,000 kattan daha fazladır. PDE3’e kıyasla,
PDE5’in seçiciliği önemlidir çünkü PDE3, kardiyak kontraktilite ile ilgili bir enzimdir. Buna
ilave olarak tadalafilin PDE5 üzerine etkisi, retinada bulunan ve fototransdüksiyondan
sorumlu olan bir enzim olan PDE6’dan yaklaşık 700 kat daha fazladır. Tadalafil aynı
11zamanda, PDE5 üzerine PDE7’den PDE10’a kadar olan enzimlerden yaklaşık 10,000 kattan
daha fazla etkilidir.
1054 hastayla yapılan ve ilişki öncesi kullanılan TADLİS’e yanıt periyodunun araştırıldığı üç
klinik çalışmanın sonuçlarına göre; tadalafilin başarılı cinsel ilişki ve ereksiyon sağlayıcı
etkisi, plaseboya göre anlamlı olarak, doz alımından sonra en erken 16 dakika içinde
başlamış ve 36 saat boyunca devam etmiştir.
Plasebo alan gönüllülerle kıyaslandığında, tadalafil uygulanan sağlıklı gönüllülerin sırt üstü
yatar pozisyonda ölçülen sistolik ve diyastolik kan basınçlarında (ortalama maksimum
azalma sırasıyla 1.6/0.8 mm Hg) ve ayakta ölçülen sistolik ve diyastolik kan basınçlarında
(ortalama maksimum azalma sırasıyla 0.2/4.6 mm Hg) belirgin bir fark olmazken, nabızda da
anlamlı değişim olmamıştır.
Tadalafilin görme üzerindeki etkilerinin incelendiği bir çalışmada, Farnsworth-Munsell 100-
hue testi kullanılarak renk ayrımında (mavi/yeşil) bir bozukluk olmadığı saptanmıştır. Bu
bulgu, tadalafilin PDE5’e kıyasla PDE6’ya afinitesinin düşük olması ile uyumludur. Tüm
klinik çalışmalarda, renk görme değişiklikleri ile ilgili raporlar çok seyrektir (< %0.1).
Günlük olarak uygulanan TADLİS 10 mg (6 aylık bir çalışma) ve 20 mg’ın (6 aylık ve 9 aylık
olmak üzere iki çalışma) spermatogenez üzerindeki potansiyel etkisini değerlendirmek
amacıyla, erkekler üzerinde üç ayrı çalışma yürütülmüştür. Bu çalışmaların ikisinde, tadalafil
tedavisi ile ilişkili olarak sperm sayısı ve konsantrasyonunda klinik olarak anlamlı olmayan
düşüşler gözlenmiştir. Bu etkiler, motilite, morfoloji ve folikül stimüle edici hormonlar gibi
diğer parametrelerdeki değişimler ile ilişkili değildir.
2 ila 100 mg aralığında dozlardaki tadalafil, farklı yaşlardaki (yaş aralığı: 21-86) ve etnik
kökenden gelen ve farklı ciddiyette (hafif, orta ve şiddetli) ve etiyolojide erektil
disfonksiyona sahip 3250 hastanın katıldığı 16 klinik çalışmada değerlendirilmiştir.
Hastaların çoğunluğu, en az bir yıldır süren erektil disfonksiyon rapor etmişlerdir. Genel
popülasyonda gerçekleştirilmiş olan primer etkililik çalışmalarında hastaların, plasebo ile
%35’e kıyasla %81’i TADLİS’in ereksiyonlarını iyileştirdiğini bildirmişlerdir. Buna ilaveten,
tüm ciddiyet kategorilerindeki erektil disfonksiyona sahip hastalar, TADLİS’in
ereksiyonlarını iyileştirdiğini bildirmişlerdir (hafif, orta ve şiddetli için sırasıyla plasebo ile
%45, %42 ve %19’a kıyasla TADLİS ile %86, %83 ve %72). Primer etkililik çalışmalarında,
12cinsel birleşme girişimlerinin plasebo ile %32’ye kıyasla TADLİS ile tedavi edilen hastalarda
%75’i başarılı olmuştur.
Spinal kord hasarlı ve erektil disfonksiyonlu 186 hasta (142 tadalafil, 44 plasebo) ile yapılan
12 haftalık bir çalışmada, hasta başına başarılı cinsel birleşme girişimi ortalaması plaseboda
%17 iken, tadalafil 10 mg veya 20 mg ile tedavi edilen hastalarda tadalafil erektil fonksiyonu
%48 oranında anlamlı derecede iyileştirmiştir (ilişki öncesi esnek doz).
5.2. Farmakokinetik özellikler
Genel özellikler
Emilim:
Tadalafil, oral uygulamadan sonra hızla emilir ve gözlenen maksimum ortalama plazma
konsantrasyonuna (Cmaks) ilaç alındıktan ortalama 2 saat sonra ulaşılır. Oral ilaç alımı
sonrasında tadalafilin mutlak biyoyararlanımı tespit edilmemiştir.
Tadalafilin emilim hız ve miktarı, yiyeceklerden etkilenmez; dolayısıyla TADLİS aç ya da tok
karnına alınabilir. İlaç alım zamanının (sabah ya da akşam) emilim hızı ya da miktarı
üzerinde klinik olarak anlamlı bir etkisi yoktur.
Dağılım:
Ortalama dağılım hacmi tadalafilin dokulara dağıldığını gösterecek şekilde yaklaşık 63
litredir.
Terapotik konsantrasyonlarda, plazmadaki tadalafilin %94’ü proteinlere bağlıdır. Protein
bağlaması, böbrek fonksiyonu bozukluğundan etkilenmemektedir. Sağlıklı gönüllülerin
semeninde uygulanan dozun % 0.0005’inden azı görünmüştür.
Biyotransformasyon:
Tadalafil esas olarak, sitokrom P450 (CYP) 3A4 izoformu tarafından metabolize edilir.
Dolaşıma katılan en temel metaboliti metilkatekol glukronittir. Bu metabolit, PDE5 üzerinde
tadalafilden en az 13,000 kat daha az etkilidir. Dolayısıyla, tespit edilen metabolit
konsantrasyonlarında klinik olarak aktif olması beklenmez.
Eliminasyon:
Sağlıklı gönüllülerde tadalafil için ortalama oral klerens 2.5 L/sa ve ortalama yarı ömür 17.5
saattir.
Tadalafil esas olarak inaktif metabolitler halinde, büyük ölçüde feçesle (dozun yaklaşık %
61’i) ve daha az oranda idrarla (dozun yaklaşık % 36’sı) atılmaktadır.
13Doğrusallık/doğrusal olmayan durum:
Sağlıklı gönüllülerde tadalafil farmakokinetiği, zaman ve doz yönünden lineerdir. 2.5 ila 20
mg doz aralığında maruziyet (EAA), doz ile orantısal olarak artmaktadır. Günde tek doz
uygulamasından sonraki 5 gün içinde kararlı durum plazma konsantrasyonlarına ulaşılır.
Erektil disfonksiyona sahip hastalarda, popülasyon yaklaşımı ile belirlenen farmakokinetik,
erektil disfonksiyona sahip olmayan gönüllülerdeki farmakokinetik ile benzerdir.
Hastalardaki karakteristik özellikler
Yaşlılar:
Sağlıklı yaşlı gönüllülerde (65 yaş ve üzeri) tadalafilin oral klerensi, 19-45 yaş arasındaki
sağlıklı gönüllülere göre daha düşük olmuş ve bu, tadalafilin maruziyetinde (EAA) %25’lik
bir artışla sonuçlanmıştır. Yaşa bağlı olarak ortaya çıkan bu etki, klinik olarak anlamlı
değildir ve herhangi bir doz ayarlaması gerektirmemektedir.
Böbrek yetmezliği:
Tek-doz tadalafil (5-20 mg) kullanılarak gerçekleştirilen klinik farmakoloji çalışmalarında,
hafif (kreatinin klerensi 51 ila 80 ml/dak) veya orta ciddiyette (kreatinin klerensi 31 ila 50
ml/dak) böbrek bozukluğu bulunan gönüllülerde ve son-aşama böbrek hastalığı olan diyalize
giren gönüllülerde tadalafil maruziyeti (EAA), yaklaşık iki katına çıkmıştır. Hemodiyaliz
hastalarında Cmaks değerleri, sağlıklı gönüllülerinkinden %41 daha fazla olmuştur.
Hemodiyalizin tadalafil eliminasyonuna katkısı ihmal edilebilir düzeydedir.
Karaciğer yetmezliği:
Hafif ve orta derecede karaciğer bozukluğu olan hastalarda (Child-Pugh Sınıf A ve B)
tadalafil maruziyeti (EAA), sağlıklı gönüllülere 10 mg’lık doz uygulandığındaki ile
benzerdir. Şiddetli karaciğer yetmezliği bulunan hastalarda (Child-Pugh Sınıf C), TADLİS’in
güvenliliği ile ilgili kısıtlı klinik veri mevcuttur. Eğer TADLİS reçete edilmişse, hastaya ilacı
reçete eden hekim tarafından detaylı bir yarar/risk değerlendirmesi yapılmalıdır.
Diyabetli hastalar:
Diyabetli hastalarda tadalafil maruziyeti (EAA), sağlıklı gönüllülerin EAA değerlerinden
yaklaşık %19 daha düşüktür. Bu fark, doz ayarlaması yapılmasını gerektirmemektedir.
145.3. Klinik öncesi güvenlilik verileri
Klinik olmayan veriler, güvenlilik farmakolojisi, tekrarlanan doz toksisitesi, genotoksisite,
karsinojenik potansiyel ve üreme toksisitesi çalışmalarına dayalı olarak insanlara yönelik özel
bir tehlike ortaya koymamaktadır.
Günde 1000 mg/kg’a kadar olan tadalafil dozlarında ilaç uygulanmış olan sıçan ya da
farelerde, teratojenisite, embriyotoksisite veya fototoksisiteye dair hiçbir kanıt
bulunmamaktadır. Sıçanlar üzerinde yapılmış olan bir prenatal ve postnatal geliştirme
çalışmasında, hiçbir etkinin gözlenmediği doz günde 30 mg/kg olmuştur. Gebe sıçanda, bu
dozdaki hesaplanmış serbest ilaç için EAA, insanlar için 20 mg dozunda görülen EAA’nın
yaklaşık 18 katı kadardır.
Erkek ve dişi sıçanlarda hiçbir fertilite bozukluğu görülmemiştir. 6-12 ay boyunca, günde
25 mg/kg (tek bir 20 mg’lık doz verilen insanlardaki maruziyetin en az 3 katı fazla
maruziyetle [3.7-18.6 aralığı] sonuçlanacak şekilde) ve üzeri dozlarda tadalafil verilen
köpeklerin bazılarında spermatogenezde azalmayla sonuçlanan seminifer tübül epitelinde
regresyon meydana gelmiştir (bkz. bölüm 5.1).
6. FARMASOTİK ÖZELLİKLER
6.1. Yardımcı maddelerin listesi
Sitrik Asit Anhydrus
Sodyum Bikarbonat
PVPK 30
Sorbitol (E 420)
Aspartam (E 951)
Peg 6000
Böğürtlen Aroması
Simetikon
Betakaroten %1 CWS
6.2. Geçimsizlikler
Geçerli değil.
6.3. Raf ömrü
24 ay.
156.4. Saklamaya yönelik özel tedbirler
25ºC’nin altındaki oda sıcaklığında ve kuru yerde saklayınız.
6.5. Ambalajın niteliği ve içeriği
4 efervesan tablet, strip ambalaj ile ambalajlanmıştır.
6.6 Beşeri tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller ‘Tıbbi atıkların kontrolü yönetmeliği’ ve
‘Ambalaj ve Ambalaj Atıklarının Kontrolü Yönetmelikleri’ne uygun olarak imha edilmelidir.
7. RUHSAT SAHİBİ
Nuvomed İlaç San. Tic. A.Ş.
General Ali Rıza Gürcan Cad.
Merter İş Merkezi.
Bağımsız Bölüm No:2/13
Zeytinburnu/İSTANBUL
e-mail: info@nuvomedilac.com.tr
8. RUHSAT NUMARASI
232/25
9. İLK RUHSAT TARİHİ/RUHSAT YENİLEME TARİHİ
İlk ruhsat tarihi: 20.05.2011
Ruhsat yenileme tarihi:
10. KÜB’ÜN YENİLENME TARİHİ
16