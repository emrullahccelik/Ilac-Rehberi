KISA ÜRÜN BİLGİSİ
1. BEŞERİ TIBBİ ÜRÜNÜN ADI
DOXORUBİCİN KOÇAK 50 mg I.V./intravesikal infüzyon için liyofilize toz içeren
flakon
Steril, Sitotoksik
2. KALİTATİF VE KANTİTATİF BİLEŞİM
Etkin madde:
Doksorubisin hidroklorür 50 mg
Yardımcı madde(ler):
Laktoz monohidrat (sığır sütü kaynaklı) 250 mg
Metil parahidroksi benzoat (E218) 5 mg
Yardımcı maddeler için bölüm 6.1’e bakınız.
3. FARMASÖTİK FORM
İnfüzyonluk çözelti hazırlamak için liyofilize toz.
Kırmızı-turuncu renkli, liyofilize kek.
4. KLİNİK ÖZELLİKLER
4.1. Terapötik endikasyonlar
DOXORUBİCİN KOÇAK, meme, akciğer, mesane, tiroid bezi, yumurtalık kanserleri,
kemik sarkomu ve yumuşak doku sarkomu, Hodgkin ve Hodgkin olmayan lenfomalar,
nöroblastoma, Wilms’ tümörü, akut lenfoblastik lösemi, akut miyeloid lösemi gibi çeşitli
neoplastik hastalıkların gerilemesinde endikedir. DOXORUBİCİN KOÇAK gerek
transüretral rezeksiyon (önleyici tedavi) sonrasında gerekse terapötik amaçlar için
intravesikal yoldan verildiğinde yüzeysel mesane tümörlerinde endikedir.
4.2. Pozoloji ve uygulama şekli
Pozoloji/uygulama sıklığı ve süresi:
İntravenöz uygulama:
Siklus başına toplam doksorubisin dozu, belirli bir tedavi rejimi dahilindeki kullanımına
(örneğin, tek ajan olarak veya diğer sitotoksik ilaçlarla kombinasyon halinde verilmesi)
göre ve endikasyona göre farklılık gösterebilir.
Çözelti, enjeksiyon süresince 3 dakikadan az, 10 dakikadan fazla sürmeyecek şekilde
serbest hareketli bir intravenöz infüzyon seti aracılığıyla verilir. Bu teknik, şiddetli
selülite, vezikasyona (kabarcıklanmaya) ve nekroza yol açabilen tromboz ve perivenöz
ekstravazasyon riskini minimize eder. İğne aspirasyonu nedeniyle yeterli kan dönüşü
varlığında dahi oluşabilecek ekstravazasyon riskinden ötürü hızlı enjeksiyon önerilmez
(bkz. Bölüm 4.4. Özel Kullanım Uyarıları ve Önlemleri).
1/15Dozaj, genellikle vücut yüzey alanı olarak hesaplanır. Tek bir ajan olarak, yetişkinlerde
siklus başına önerilen standart doksorubisin başlangıç dozu, vücut yüzey alanının her
m2’si başına 60-75 mg’dır. Siklus başına toplam başlangıç dozu, tek bir doz olarak veya
üç ardışık güne bölünerek veya 1. ve 8. günlere bölünerek verilebilir. İlaçla indüklenen
toksisiteden (özellikle kemik iliği depresyonundan ve stomatitten) normal iyileşme
koşullarında, her tedavi siklusu her 3 ile 4 haftada bir tekrarlanabilir. Örtüşen toksisitesi
bulunan diğer anti-tümör ajanlarla kombinasyon halinde kullanıldığı takdirde,
doksorubisinin dozajının her üç haftada bir 30-60mg/m2’ye azaltılması gerekebilir.
Dozaj, vücut ağırlığı bazında hesaplandığı takdirde, doksorubisinin tek doz olarak üç
haftada bir verilmesinin sıkıntı verici bir toksik etki olan mukoziti azalttığı gösterilmiştir.
Ancak, dozu üç ardışık güne bölmenin (her gün 0,4-0,8 mg/kg veya 20-25 mg/m2) daha
yüksek toksisiteye rağmen daha etkili olduğuna halen inananlar da mevcuttur. Dozaj,
vücut ağırlığı bazında hesaplandığı takdirde, 1,2-2,4 mg/kg üç haftada bir tek bir doz
olarak verilmelidir.
Doksorubisinin haftalık bir rejimde uygulanmasının 3 haftalık rejim kadar etkili olduğu
gösterilmiştir. Objektif yanıtlar 16 mg/m2’de görülmüş olsa dahi, önerilen dozaj haftalık
20 mg/m2’dir. Haftalık uygulama, kardiyotoksisitede azalmaya yol açmaktadır.
Dozajın çocuklarda, obez hastalarda ve yaşlılarda azaltılması gerekebilir.
Daha önceden ağır bir şekilde tedavi almış veya neoplastik kemik iliği infiltrasyonu
bulunan hastalar için daha düşük başlangıç dozlarının veya sikluslar arasında daha uzun
aralıkların düşünülmesi gerekebilir (bkz. Bölüm 4.4. Özel Kullanım Uyarıları ve
Önlemleri).
DOXORUBİCİN KOÇAK’ın dozajı, global toksisiteyi engellemek amacıyla karaciğer
işlev bozukluğu olan hastalarda azaltılmalıdır (bkz. Tablo 1). Ciddi karaciğer
yetmezliğinde kullanılmamalıdır (bkz. Bölüm 4.3. Kontrendikasyonlar). Genel bir kural
olarak, kandaki bilirubin seviyeleri 1,2-3 mg/100 ml civarında olduğunda ve
bromosülfatalein (BSF) retansiyonu %9-15 olduğunda, DOXORUBİCİN KOÇAK’ın
normal dozunun yarısının verilmesi tavsiye edilir. Kandaki bilirubin seviyeleri ve BSF
retansiyonu bundan çok daha yüksekse, normal dozun dörtte biri verilmelidir.
DOXORUBİCİN KOÇAK’ın böbrek yoluyla düşük oranda atıldığı göz önüne
alındığında, orta şiddetli böbrek bozukluğu, önerilen dozların değiştirilmesi için bir
neden oluşturmaz.
İntravesikal uygulama:
Intravesikal yolla uygulanacak topikal tedavi için önerilen doz, 1 hafta ile 1 ay arasında
değişen aralıklarda instilasyon ile verilecek olan 30-50 mg’dır. Tedavinin önleyici veya
terapötik özelliği dikkate alınmak suretiyle, uygulama sıklığı ve tedavi süresi her vakada
doktor tarafından belirlenmelidir.
2/15İlacın genel dolaşımdaki emilimi ve geçişi çok sınırlı olduğundan intravenöz yolla
gerçekleştirilecek DOXORUBİCİN KOÇAK tedavisine yönelik sınırlamalar intravesikal
kullanım için geçerli değildir.
Uygulama şekli:
DOXORUBİCİN KOÇAK oral yolla alındığında etkili değildir ve intramüsküler veya
intratekal yolla verilmemelidir. İntravenöz yoldan uygulanmalı veya katater yardımıyla
topikal intravesikal yolla kullanılmalıdır. Daha iyi tolere edilen izotonik bir solüsyon elde
edilmesini sağladığından çözücü olarak serum fizyolojik tercih edilmelidir.
DOXORUBİCİN KOÇAK serum fizyolojikte tamamen ve hızla çözünür. İntravenöz
kullanım, iğnenin damara istenilen şekilde yerleşmiş olduğundan emin olunduktan sonra
serum fizyolojik içeren intravenöz infüzyon seti kanalıyla 5-10 dakika boyunca
sürdürülmelidir. Bu teknik, ciddi selülit veya nekroza yol açacak tromboz veya perivenöz
ekstravazasyon tehlikesini azaltır. Küçük damarlara enjeksiyon veya aynı damara
tekrarlanan enjeksiyonlar venöz skleroza yol açabilir. Bu teknik, ilacın sızma tehlikesini
azaltır ve kullanımdan sonra damarın yıkanmasını sağlar.
İntravesikal tedavi için ilacın 1 mg/ml konsantrasyonda verilmesi önerilir.
Özel popülasyonlara ilişkin ek bilgiler:
Karaciğer yetmezliği:
Hepatik disfonksiyon
Hepatik fonksiyon bozulduğu takdirde, doksorubisin dozajı aşağıdaki tabloya göre
azaltılmalıdır:
Tablo 1
Serum Bilirubin Seviyeleri Önerilen Doz
1,2-3 mg/100mL Normal dozun %50’si
> 3 mg/100ml Normal dozun %25’i
Doksorubisin ciddi karaciğer yetmezliği bulunan hastalara uygulanmamalıdır (bkz.
Bölüm 4.3. Kontrendikasyonlar).
Böbrek yetmezliği:
Böbrek yetmezliği ile ilgili veri mevcut değildir.
Obez hastalar:
Dozajın obez hastalarda azaltılması gerekebilir.
Pediyatrik popülasyon:
Dozajın çocuklarda azaltılması gerekebilir. Yaş bazında doz ayarlaması ile ilgili veri
mevcut değildir.
3/15Geriyatrik popülasyon:
Dozajın yaşlılarda azaltılması gerekebilir.
4.3. Kontrendikasyonlar
Doksorubisine veya ürünün diğer bileşenlerine, diğer antrasiklinlere veya
antrasenediyonlara karşı aşırı duyarlılık.
İntravenöz (IV) kullanım:
• Kalıcı miyelosüpresyon
• Ciddi karaciğer yetmezliği
• Ciddi kalp yetmezliği
• Son zamanlarda geçirilen miyokart enfarktüsü
• Ciddi aritmiler
• Doksorubisinin, daunorubisinin, epirubisinin, idarubisinin ve/veya diğer
antrasiklinlerin veya antrasenediyonların maksimum kümülatif dozları ile daha
önceden tedavi uygulanmış olması (bkz. Bölüm 4.4. Özel Kullanım Uyarıları ve
Önlemleri).
İntravezikal kullanım:
• Üriner enfeksiyonlar
• Mesanenin inflamasyonu
• Hematüri
• Üretral kateterizasyonu engelleyen üretral striktürlü mesane tümörleri olan
hastalarda
4.4. Özel kullanım uyarıları ve önlemleri
Doksorubisin sadece sitotoksik tedavi kullanımında deneyimli hekimlerin gözetimi
altında uygulanmalıdır.
Hastalar, doksorubisin ile tedaviye başlamadan evvel, önceki sitotoksik tedaviye bağlı
akut toksisitelerden (stomatit, nötropeni, trombositopeni ve yaygın enfeksiyonlar)
iyileşmiş olmalıdır.
Doksorubisinin sistemik klerensi, obez hastalarda (ideal vücut ağırlığının %130’undan
fazla) azalmaktadır (bkz. Bölüm 4.2. Pozoloji ve Uygulama Şekli).
Kardiyak Fonksiyon
Kardiyotoksisite, antrasiklin tedavisinin kendini erken (akut) veya geç (gecikmiş) dönem
olayları ile gösteren bir riskidir.
Erken Dönem (Akut) Olaylar: Doksorubisinin erken dönem kardiyotoksisitesi, sinüs
taşikardisinden ve/veya EKG’de spesifik olmayan ST-T dalga değişiklikleri gibi
anormalliklerinden oluşmaktadır. Atriyoventriküler ve dal bloklarının yanı sıra
4/15prematüre ventriküler kontraksiyonlar ve ventriküler taşikardi, bradikardi dahil
taşiaritmiler de bildirilmiştir. Bu etkiler, genellikle gecikmiş kardiyotoksisite gelişiminin
habercisi değildir ve genellikle doksorubisin tedavisinin durdurulmasını gerektirmez.
Geç Dönem (Gecikmiş) Olaylar: Gecikmiş kardiyotoksisite, genellikle doksorubisin ile
tedavi sürecinde geç dönemde veya tedavinin sonlanmasından sonraki 2 ile 3 ay
içerisinde gelişmektedir, ancak tedavinin tamamlanmasından sonraki birkaç aydan
birkaç yıla kadar bir süre içinde geliştiği bildirilen olaylar da mevcuttur. Gecikmiş
kardiyomiyopati, sol ventriküler ejeksiyon fraksiyonu (LVEF) azalması ve/veya dispne,
pulmoner ödem, bağımlı ödem, kardiyomegali ve hepatomegali, oliguri, assit, plevral
efüzyon ve galop ritmi gibi konjestif kalp yetmezliğinin (KKY) bulgu ve semptomları ile
seyreder. Perikardit/miyokardit gibi sub-akut etkiler de bildirilmiştir. Yaşamı tehdit edici
KKY, antrasiklin ile oluşan kardiyomiyopatinin en şiddetli biçimidir ve ilacın doz
sınırlayıcı kümülatif toksisitesini göstermektedir.
Kardiyak fonksiyon, hastalarda doksorubisin ile tedaviye başlamadan önce
değerlendirilmelidir ve şiddetli kardiyak bozukluk riskini asgariye indirmek için tedavi
boyunca izlenmelidir. Risk, tedavi süresince LVEF’ i düzenli olarak izleyerek
azaltılabilir ve bozulan fonksiyonun ilk belirtisinde doksorubisin tedavisinin derhal
durdurulmasını gerektirir. Kardiyak fonksiyonun (LVEF’in değerlendirilmesi)
tekrarlanan değerlendirmesi için uygun kantitatif yöntem, multi-gated radyonüklid
anjiyografiyi (MUGA) veya ekokardiyografiyi (ECHO) kapsar. Özellikle artan
kardiyotoksisiteye dair risk faktörleri bulunan hastalarda, başlangıçta EKG ve MUGA
taraması veya ECHO ile bir başlangıç kardiyak değerlendirme önerilir. Özellikle
antrasiklinin daha yüksek ve kümülatif dozu LVEF’nin MUGA veya ECHO aracılığıyla
tekrarlı değerlendirilmesi koşuluyla uygulanmalıdır. Takip süresince, değerlendirme için
kullanılan teknik aynı olmalıdır.
300 mg/m2 kümülatif dozunda %1 ile %2 arasında olduğu tahmin edilen KKY geliştirme
olasılığı, 450-550 mg/m2 toplam kümülatif dozuna kadar yavaşça artış gösterir. Bu
nedenle, KKY geliştirme riski dik bir şekilde artmaktadır ve 550 mg/m2 azami kümülatif
dozun aşılmaması önerilmektedir.
Kardiyak toksisiteye dair risk faktörleri, aktif veya pasif kardiyovasküler hastalığı,
mediastinal/perikardiyal alana uygulanan daha önceki veya eşzamanlı radyoterapiyi,
daha önceden diğer antrasiklinlerle veya antrasenediyonlarla tedavi alınmış olmasını ve
kardiyak kontraktiliteyi baskılayabilen ilaçların veya kardiyotoksik ilaçların (örneğin,
trastuzumab) eş zamanlı kullanımını içermektedir. Doksorubisin dahil antrasiklinler,
hastanın kardiyak fonksiyonu yakından izlenmediği takdirde diğer kardiyotoksik
ajanlarla birlikte uygulanmamalıdır. Özellikle trastuzumab gibi uzun yarılanma ömrü
olan diğer kardiyotoksik ajanlarla tedavi durdurulduktan sonra bile antrasiklin alan
hastalarda, kardiyotoksisite gelişme riski belirgin olarak artmıştır. Trastuzumabın
yarılanma ömrü, yaklaşık 28-38 gün olduğu rapor edilmiştir. Dolaşımda 27 haftaya
kadar kalabilir. Bu nedenle, hekimlerin mümkünse trastuzumab tedavisini
5/15sonlandırdıktan 27 hafta sonrasına kadar antrasiklin tedavisinden kaçınması gereklidir.
Bu süre bitmeden antrasiklinlerin kullanılması durumunda, kardiyak fonksiyonun
dikkatli bir şekilde izlenmesi önerilir.
Yüksek kümülatif dozlar alan hastalarda ve risk faktörleri bulunan hastalarda kardiyak
fonksiyon dikkatli bir şekilde izlenmelidir. Ancak, doksorubisin ile kardiyotoksisite,
kardiyak risk faktörleri mevcut olsun veya olmasın daha düşük kümülatif dozlarda da
oluşabilir.
Çocuklar ve ergenler doksorubisin uygulamasını takiben gecikmiş kardiyotoksisite
gelişmesi bakımından daha yüksek risk altındadırlar. Kadınlardaki risk erkeklerden daha
fazla olabilir. Bu etkiyi izlemek için periyodik olarak kardiyak değerlendirmeler ile takip
önerilir.
Doksorubisinin ve diğer antrasiklinlerin veya antrasenediyonların toksisitesinin aditif
olması muhtemeldir.
Hematolojik Toksisite
Doksorubisin miyelosüpresyon oluşturabilir. Diferansiyel beyaz kan hücresi (WBC)
sayımları dahil hematolojik incelemeler, doksorubisin ile tedavinin her siklusundan önce
ve her siklus sırasında değerlendirilmelidir. Doza bağımlı, geri dönüşlü lökopeni ve/veya
granülositopeni (nötropeni), doksorubisin hematolojik toksisitesinin en belirgin klinik
tablosudur ve bu ilacın en yaygın akut doz sınırlayıcı toksisitesidir. Lökopeni ve
nötropeni, genel olarak ilaç uygulamasından sonraki 10. ve 14. günler arasında en alt
düzeye düşmektedir; olguların çoğunda 21. gün itibariyle beyaz kan hücresi/nötrofil
sayımları normale dönmektedir. Trombositopeni ve anemi de oluşabilir. Şiddetli
miyelosupresyonun klinik sonuçları arasında, ateş, enfeksiyonlar, sepsis/septisemi,
septik şok, hemoraji, doku hipoksisi veya ölüm bulunur.
İkincil Lösemi
Antrasiklinlerle tedavi edilen hastalarda pre-lösemik fazı içeren veya içermeyen
sekonder lösemi, bildirilmiştir. Sekonder lösemi, bu gibi ilaçlar, DNA’da hasar oluşturan
antineoplastik ajanlarla kombinasyon halinde kullanıldığında, hastalar daha önceden
sitotoksik ilaçlarla ağır bir şekilde tedavi edildiklerinde veya antrasiklinlerin dozları
yükseltildiğinde daha yaygındır. Bu lösemilerin latans dönemi 1 ile 3 yıl arasında
değişebilir.
Gastrointestinal
Doksorubisin emetojeniktir. Genellikle ilacın uygulanmasından sonra erken dönemde
mukozit/stomatit görülür ve eğer şiddetli ise birkaç gün içerisinde mukozal
ülserasyonlara kadar ilerleyebilir. Çoğu hastada bu advers olay tedavinin üçüncü
haftasında iyileşir.
Doksorubisin ve sitarabin dahil olmak üzere, polikemoterapi ile üç ardışık gün boyunca
6/15tedavi edilen lenfatik olmayan akut lösemi hastalarında, kolon ülserasyonu veya
nekrozuna rastlanabilir. Bu olaylar kanama veya enfeksiyonların ortaya çıkması
nedeniyle ölümle sonuçlanabilir.
Karsinogenez. Mutagenez ve Doğurganlığın Bozulması
Doksorubisinin, in vitro ve in vivo testlerde genotoksik ve mutajenik olduğu
gösterilmiştir.
Doksorubisin, kadınlarda ilaç uygulaması süresince infertiliteye neden olabilir.
Doksorubisin, amenoreye neden olabilir. Prematür menopoz oluşabilse de tedavinin
sonlandırılmasından sonra ovülasyonun ve menstruasyonun geri geldiği görülmektedir.
Doksorubisin mutajeniktir ve insan spermatozoasında kromozom hasarına neden olabilir.
Oligospermi veya azoospermi kalıcı olabilir, ancak sperm sayılarının bazı durumlarda
normal seviyelere geri döndüğü bildirilmiştir. Bu durum, tedavinin sonlanmasından
birkaç yıl sonra gerçekleşebilir. Doksorubisin tedavisi alan erkekler, etkili doğum
kontrolü yöntemlerini kullanmalıdır.
Hepatik fonksiyonlar
Doksorubisinin eliminasyonunun ana yolu, hepatobiliyer sistemdir. Doksorubisin ile
tedavi öncesinde ve süresince serum toplam bilirubini değerlendirilmelidir. Yükselmiş
bilirubin değerleri bulunan hastalarda, genel toksisite artabilir, ilacın klerensi
yavaşlayabilir. Bu hastalarda daha düşük dozlar önerilmektedir (bkz. Bölüm 4.2.
Pozoloji ve Uygulama Şekli). Ağır hepatik bozukluğu bulunan hastalar, doksorubisin
kullanmamalıdır (bkz. Bölüm 4.3. Kontrendikasyonlar).
Diğer
Doksorubisin, diğer anti-kanser tedavilerin toksisitesini potensiyalize edebilir.
Siklofosfamid ile indüklenen hemorajik sistitin alevlendiği ve 6-merkaptopurin
hepatotoksisitesinde artış olduğu bildirilmiştir. Radyasyon ile indüklenen toksisiteler de
(miyokardiyum, mukoza, deri ve karaciğer) bildirilmiştir.
Diğer sitotoksik ajanlar gibi, doksorubisin kullanımı ile de çok nadiren tromboflebit ve
pulmoner emboli dahil tromboembolik olaylar (bazı durumlarda ölümcül) bildirilmiştir.
Enjeksiyon Bölgesindeki Etkileri
Küçük bir damardan yapılan enjeksiyon sonucu veya aynı venden yapılan tekrarlanan
enjeksiyonlar sonucu fleboskleroz meydana gelebilir.
Ekstravazasyon
İntravenöz enjeksiyon esnasında doksorubisinin ekstravazasyonu lokal ağrıya, ciddi
doku lezyonlarına (vezikasyon, şiddetli selülit) ve nekroza neden olur. Doksorubisinin
intravenöz uygulanması esnasında ekstravazasyona ilişkin semptom ve bulgular
görüldüğü takdirde infüzyon derhal durdurulmalıdır.
7/15Tümör-Lizis Sendromu
Doksorubisin, neoplastik hücrelerin ilaçla indüklenen hızlı lizisine (tümör-lizis
sendromu) eşlik eden yaygın pürin katabolizmasının bir sonucu olarak hiperürisemiyi
indükleyebilir. Kan ürik asit seviyeleri, potasyum, kalsiyum fosfat ve kreatinin, ilk
tedavi sonrasında değerlendirilmelidir. Hidrasyon, idrar alkalinizasyonu ve
hiperürisemiyi önlemek üzere allopurinol ile profilaksi, tümör lizis sendromunun
potansiyel komplikasyonlarını asgariye indirebilir.
Aşılamalar
Doksorubisin dahil kemoterapötik ajanlarla immünitesi zayıflamış olan hastalarda canlı
veya canlılığı azaltılmış aşıların uygulanması, ciddi veya ölümcül enfeksiyonlara neden
olabilir. Doksorubisin alan hastalarda canlı bir aşı ile aşılamadan kaçınılmalıdır. Ölü
veya inaktive edilmiş aşılar uygulanabilir, ancak bu gibi aşılara verilen yanıt azalabilir.
Diğer Uygulama Şekillerine ilişkin İlave Uyarılar ve Önlemler:
İntravezikal yol: Doksorubisinin intravezikal yolla uygulanması kimyasal sistit
semptomlarına (dizüri, poliüri, noktüri, strangüri, hematüri, mesane huzursuzluğu,
mesane duvarının nekrozu gibi) ve mesane konstriksiyonuna neden olabilir.
Kateterizasyondan kaynaklanan problemlere (örn. Masiv intravezikal tümörlerden
kaynaklanan üretral obstrüksiyon) son derece dikkat edilmelidir.
Bu ürün her bir flakonda yardımcı madde olarak 250 mg laktoz monohidrat içerir ancak
uygulama yolu nedeniyle herhangi bir uyarı gerektirmez.
Bu ürün her bir flakonda yardımcı madde olarak 5 mg metil paraben (metil parahidroksi
benzoat (E218)) içerir. Metil paraben (metil parahidroksi benzoat (E218)) alerjik
reaksiyonlara (muhtemelen gecikmiş) ve istisnai olarak bronkospazma neden olabilir.
4.5. Diğer tıbbi ürünler ile etkileşimler ve diğer etkileşim şekilleri
Yüksek dozda siklosporin, doksorubisinin serum seviyelerini ve miyelotoksisitesini
artırır.
Doksorubisin, başlıca diğer sitotoksik ilaçlarla kombinasyon halinde kullanılır. Özellikle
kemik iliği/hematolojik ve gastrointestinal etkilere ilişkin aditif bir toksisite oluşabilir
(bkz. Bölüm 4.4. Özel Kullanım Uyarıları ve Önlemleri). Doksorubisinin diğer
kardiyoaktif bileşenlerle (örneğin, kalsiyum kanal blokörleri) eş zamanlı kullanımının
yanı sıra potansiyel olarak kardiyotoksik diğer ilaçlarla kombinasyon kemoterapisinde
kullanımı, tedavi süresince kardiyak fonksiyonun izlenmesini gerektirir. Hepatik
fonksiyonda eş zamanlı tedaviler tarafından indüklenen değişimler, doksorubisinin
metabolizmasını, farmakokinetiğini, terapötik etkililiğini ve/veya toksisitesini
etkileyebilir.
Paklitaksel, doksorubisinden önce verildiğinde doksorubisinin ve/veya metabolitlerinin
plazma konsantrasyonlarında artışa neden olabilir. Ancak, bazı veriler, doksorubisin
paklitakselden önce uygulandığında bu artışın daha düşük olduğunu belirtmektedir.
8/15Bir klinik araştırmada, günde iki kez sorafenib 400 mg ile birlikte verildiğinde
doksorubisin eğri altı alan değerinde %21’lik bir artış gözlemlenmiştir. Bu bulgunun
klinik anlamı bilinmemektedir.
Özel popülasyonlara ilişkin ek bilgiler
Özel popülasyonlara ilişkin etkileşim bilgisi mevcut değildir.
Pediyatrik popülasyon:
Pediyatrik popülasyona ilişkin etkileşim bilgisi mevcut değildir.
4.6. Gebelik ve Laktasyon
Genel tavsiye
Gebelik kategorisi: D
Çocuk doğurma potansiyeli bulunan kadınlar/Doğum kontrolü (Kontrasepsiyon)
Doğurma potansiyeli bulunan kadınların tedavi süresince etkili doğum kontrolü
kullanmaları gerekmektedir (bkz. Bölüm 4.4. Özel Kullanım Uyarıları ve Önlemleri).
Gebelik dönemi
Doksorubisinin, gebelik/fetüs/yeni doğan üzerinde zararlı farmakolojik etkileri
bulunmaktadır.
Doksorubisinin embriyo-toksik potansiyelinden ötürü, bu ilaç açıkça gerekli olmadığı
takdirde gebelik süresince kullanılmamalıdır. Eğer bir kadın, gebelik süresince
doksorubisin alırsa veya ilacı alırken gebe kalırsa, fetüse yönelik potansiyel tehdide dair
uyarılmalıdır.
Laktasyon Dönemi
Doksorubisin, anne sütüne geçmektedir. Kadınlar, doksorubisin tedavisi alırken
emzirmemelidir.
Üreme yeteneği/Fertilite
Doksorubisin, kadınlarda ilaç uygulaması süresince infertiliteye neden olabilir.
Doksorubisin, amenoreye neden olabilir. Prematür menopoz oluşabilse de tedavinin
sonlandırılmasından sonra ovülasyonun ve menstruasyonun geri geldiği görülmektedir.
Doksorubisin mutajeniktir ve insan spermatozoasında kromozom hasarına neden olabilir.
Oligospermi veya azoospermi kalıcı olabilir, ancak sperm sayılarının bazı durumlarda
normal seviyelere geri döndüğü bildirilmiştir. Bu durum, tedavinin sonlanmasından
birkaç yıl sonra gerçekleşebilir. Doksorubisin tedavisi alan erkekler, etkili doğum
kontrolü yöntemlerini kullanmalıdır.
4.7. Araç ve makine kullanımı üzerindeki etkiler
Doksorubisinin araç ve makine kullanımı üzerindeki etkileri belirtilmemiştir.
9/154.8. İstenmeyen etkiler
Çok yaygın (≥1/10); yaygın (≥1/100 ila <1/10); yaygın olmayan (≥1/1.000 ila <1/100);
seyrek (≥1/10.000 ila <1/1.000); çok seyrek (<1/10.000), bilinmiyor (eldeki verilerden
hareketle tahmin edilemiyor).
Doksorubisin tedavisi ile ilişkili olarak aşağıdaki advers olaylar bildirilmiştir:
(Kist ve polipler de dahil olmak üzere) iyi huylu ve kötü huylu neoplazmlar
Pre-lösemik faz içeren veya içermeyen sekonder akut miyeloid lösemi oluşumu, DNA’da
hasar yapıcı anti-neoplastik ajanlarla ilişkili olarak doksorubisin ile eş zamanlı tedavi
edilen hastalarda nadiren bildirilmiştir. Bu gibi olguların kısa (1 ile 3 yıllık) bir latans
dönemi olabilir.
Bilinmiyor: Akut lenfositik lösemi ve akut miyolojen lösemi.
Kan ve lenf sistemi hastalıkları
Uygulama zamanından yaklaşık on gün sonra belirginleşebilen kemik iliği depresyonu
olasılığından ötürü hem hematolojik hem de hematolojik olmayan durumlarda düzenli
olarak hematolojik izlem gerçekleştirilmelidir. Doksorubisin kemik iliği/hematolojik
toksisitesinin klinik sonuçları arasında, ateş, enfeksiyonlar, sepsis/septisemi, septik şok,
hemoraji, doku hipoksisi veya ölüm olabilir.
Çok yaygın: Lökopeni, nötropeni, anemi, trombositopeni.
Bağışıklık sistemi hastalıkları
Bilinmiyor: Anafilaksi.
Metabolizma ve beslenme hastalıkları
Bilinmiyor: Anoreksi, dehidrasyon, hiperürisemi.
Göz hastalıkları
Yaygın: Konjunktivit.
Bilinmiyor: Keratit, lakrimasyon.
Kardiyak hastalıklar
Kardiyotoksisite, supraventriküler taşikardi ve EKG değişiklikleri dahil taşikardi şeklinde
seyredebilir. Rutin EKG izlemi önerilir. Bozulmuş kardiyak fonksiyonu bulunan
hastalarda dikkatli olunmalıdır. Uyarıcı EKG değişimleri olmaksızın şiddetli kardiyak
yetmezlik aniden oluşabilir.
Yaygın: Konjestif kalp yetmezliği.
Bilinmiyor: Taşiaritmiler, atrio-ventriküler blok ve dal blokları, sol ventriküler ejeksiyon
fraksiyonunda asemptomatik azalma.
Vasküler hastalıklar
Bilinmiyor: Flebit, tromboflebit, tromboemboli, sıcak basması ve şok.
10/15Gastrointestinal hastalıklar
Çok yaygın: Mide bulantısı, kusma, mukozit/stomatit, diyare.
Yaygın: Özofajit, abdominal ağrı
Bilinmiyor: Oral mukozanın hiperpigmentasyonu, gastrik erozyonlar, gastrointestinal
yolu kanaması, kolit.
Hepato-biliyer hastalıklar
Çok yaygın: Transaminaz seviyelerinde değişiklikler.
Deri ve deri altı doku hastalıkları
Sakal uzamasının durması dahil alopesi sıklıkla meydana gelmektedir, ancak tedavi
durdurulduktan sonra tüm kıl büyümesi normal şekilde devam etmektedir.
Çok yaygın: Alopesi
Yaygın: Ürtiker, deri döküntüleri/kaşıntı, deri ve tırnak hiperpigmentasyonu.
Bilinmiyor: Lokal toksisite, deri değişiklikleri, fotosensitivite, radyasyon almış ciltte aşırı
duyarlılık (radyasyon geri çekme (recall) reaksiyonu), akral eritem, plantar-palmar
disestezi.
Böbrek ve idrar yolu hastalıkları
Doksorubisin, özellikle enjeksiyon sonrası alınan ilk idrar numunesine kırmızı renk
verebilir ve hastalar bunun önemsenmemesi konusunda bilgilendirilmelidir.
Üreme sistemi ve meme hastalıkları
Bilinmiyor: Amenore, oligospermi, azoospermi.
Genel bozukluklar ve uygulama bölgesine ilişkin hastalıklar
Enjeksiyon yerinde tromboflebit riski, yukarıda önerilen uygulama işlemine uyulması ile
asgariye indirilebilir. Uygulama yerindeki batma veya yanma hissi, az derecede
ekstravazasyona işaret etmektedir ve infüzyon durdurulup bir başka damarda yeniden
başlatılmalıdır.
Çok yaygın: Ateş, asteni, üşüme.
Bilinmiyor: Halsizlik.
Araştırmalar
Çok yaygın: EKG anormallikleri.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar / risk dengesinin sürekli olarak
izlenmesine olanak sağlar. Sağlık mesleği mensuplarının herhangi bir şüpheli advers
reaksiyonu Türkiye Farmakovijilans Merkezi (TÜFAM)’ne bildirmeleri gerekmektedir.
11/15(www.titck.gov.tr; e- posta: tufam@titck.gov.tr; tel: 0 800 314 00 08; faks: 0 312 218 35
99)
4.9. Doz aşımı ve tedavisi
Doksorubisinin tekli 250 mg ve 500 mg dozlarının ölümcül olduğu kanıtlanmıştır. Bu
gibi dozlar, 24 saat içerisinde akut miyokart dejenerasyonuna ve şiddetli
miyelosupresyona (başlıca lökopeni ve trombositopeni) neden olabilir ve bunların etkileri
de uygulamadan sonraki 10 ile 15 gün arasında en yüksek noktaya ulaşır. Tedavi, bu
dönem süresince hastayı desteklemeyi amaçlamalıdır ve kan transfüzyonları ve koruyucu
izolasyon gibi önlemlerden faydalanmalıdır.
Doksorubisin ile akut doz aşımı, gastrointestinal toksik etkilere (başlıca mukozit) neden
olacaktır. Bu durum genellikle ilaç uygulaması sonrasında erken dönemde görülür, ancak
bu durum pek çok hastada üç hafta içerisinde iyileşir.
Doz aşımından altı ay sonrasına kadar gecikmiş kardiyak yetmezlik meydana gelebilir.
Hastalar dikkatli bir şekilde gözlemlenmeli ve kardiyak yetmezlik belirtileri ortaya çıktığı
takdirde, olağan yollarla tedavi edilmelidir.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grup: Antineoplastikler ve immünomodülatör ilaçlar
ATC kodu: L01DB01
Doksorubisin bir anti-tümör ajandır. Etki mekanizması henüz tam olarak açıkça
aydınlatılmış olmasa da tümör hücreleri, muhtemelen nükleik asit sentezinde ilaç ile
indüklenen değişiklikler aracılığıyla öldürülür.
İleri sürülen etki mekanizması aşağıdakileri içermektedir:
DNA interkalasyonu (DNA, RNA ve protein sentezinde bir inhibisyona yol açan), yüksek
oranda reaktif serbest radikallerin ve süper-oksitlerin oluşumu, iki değerlikli katyonların
şelasyonu, Na-K-ATPaz’ın inhibisyonu ve doksorubisinin hücre membranının bazı
bileşenlerine (özellikle membran lipidlerine, spektrine ve kardiyolipine) bağlanması. En
yüksek ilaç konsantrasyonlarına akciğerde, karaciğerde, dalakta, böbrekte, kalpte, ince
bağırsakta ve kemik iliğinde ulaşılır. Doksorubisin kan-beyin bariyerini geçmez.
5.2. Farmakokinetik özellikler
Genel özellikler
Emilim:
Geçerli değildir.
Dağılım:
I.V. uygulama sonrasında, doksorubisinin plazmadan yok oluş eğrisi, 12 dakikalık, 3,3
saatlik ve 30 saatlik yarılanma ömürleriyle seyreden üç fazdan oluşmaktadır. Göreceli
12/15olarak uzun terminal eliminasyon yarılanma ömrü, doksorubisinin derin doku
bölümlerine dağılımını yansıtır. Floresan veya tritiye ilacın (veya bozunma ürünlerinin)
sırasıyla sadece yaklaşık %33 ile %50’si, i.v. uygulama sonrasında 5 güne kadar
idrarda, safrada ve dışkıda görülebilir. Doksorubisinin ve bozunma ürünlerinin vücutta
kalması, uzun süreler boyunca dokularda tutulduğunu göstermektedir.
Biyotransformasyon:
Kanser hastalarında, doksorubisin, aktif bir sitotoksik ajan olan adriamisinole
indirgenir. Bu indirgenme muhtemelen tüm dokularda bulunan ve doksorubisinin genel
farmakokinetiğinin belirlenmesinde önemli bir rol oynayan sitoplazmik NADPH
(nikotinamid adenin dinükleotit fosfat) bağımlı aldo-keto redüktazlar tarafından katalize
edilir.
Eliminasyon:
Pek çok dokuda bulunan mikrozomal glikosidazlar, doksorubisini ve adriamisinolu
inaktif aglikonlara ayırmaktadır. Daha sonra aglikonlar O-demetilasyondan geçebilir,
bunu sülfata veya glukuronid esterlere konjügasyon ve safrada atılım takip eder.
Doğrusallık/Doğrusal olmayan durum:
Veri mevcut değildir.
5.3. Klinik öncesi güvenlilik verileri:
Doksorubisinin, in vitro ve in vivo testlerde genotoksik ve mutajenik olduğu
gösterilmiştir.
6. FARMASÖTİK ÖZELLİKLER
6.1. Yardımcı maddelerin listesi
Laktoz monohidrat (sığır sütü kaynaklı)
Metil parahidroksi benzoat (E218)
Konsantre hidroklorik asit
Çözücü ampul: Enjeksiyonluk su
6.2. Geçimsizlikler
Bir çökelti oluşabileceğinden doksorubisin heparin ile karıştırılmamalıdır.
Doksorubisinin diğer ilaçlarla da karıştırılması önerilmez. İlacın hidrolizine yol açacağı
için alkali pH’lı herhangi bir çözelti ile süresi uzayan temastan kaçınılmalıdır.
Bir çökelti oluşabileceği için doksorubisinin ve fluorourasilin geçimsiz olduğu bildirilmiş
olduğundan (örneğin, aynı IV infüzyon torbası içinde veya bir infüzyon yolunun Y
yerinde) bu ilaçlar karıştırılmamalıdır. Doksorubisin ve fluorourasil ile eş zamanlı tedavi
gerektiği takdirde, bu ilaçların uygulanmaları arasında IV hattının yıkanması
önerilmektedir.
13/156.3. Raf ömrü
Açılmamış flakonun raf ömrü 24 aydır. Kullanıma hazır hale getirilen çözelti (2-8 ℃)’de
saklandığında 24 saat stabildir.
6.4. Saklamaya yönelik özel tedbirler
25°C’nin altındaki oda sıcaklığında saklayınız.
6.5. Ambalajın niteliği ve içeriği
50 mg liyofilize Doksorubisin HCI içeren renksiz Tip I cam flakon ve 25ml
enjeksiyonluk su içeren renksiz Tip I cam ampul.
6.6. Beşeri tıbbi üründen arta kalan maddelerin imhası ve diğer özel önlemler
Bu maddenin toksik niteliğinden ötürü aşağıdaki koruyucu öneriler verilmektedir:
• Personel sulandırma ve uygulama konularına dair iyi bir teknik edinmesi
açısından eğitilmelidir.
• Hamile personelin bu ilaçla çalışması engellenmelidir.
• Doksorubisin ile işlem yapan personel koruyucu giysiler giymelidir: gözlükler,
önlükler, tek kullanımlık eldivenler ve maskeler.
• Sulandırma için tahsis edilmiş ayrı bir alan (tercihen laminar akış sistemi
kapsamında) tanımlanmalıdır. Çalışma alanının yüzeyi, tek kullanımlık, arkası
plastik ve emici kağıtla korunmalıdır.
• Eldivenler dahil sulandırma, uygulama veya temizlik için kullanılan tüm
maddeler, yüksek riskli atıkların yüksek sıcaklıkta yakımı için kullanılan imha
torbalarına konmalıdır.
• Dökülme veya sızıntı halinde seyreltilmiş sodyum hipoklorit (%1 mevcut klorin)
çözeltisi (tercihen önce bu çözeltiye batırılarak daha sonra suya batırılarak)
uygulanmalıdır.
• Tüm temizleme materyalleri daha önce belirtildiği üzere atılmalıdır.
• Deri ile temas halinde, etkilenen alan sabun ve suyla veya sodyum bikarbonat
çözeltisi ile iyice yıkanmalıdır. Ancak, deri bir fırçayla ovalanarak
temizlenmemelidir.
• Gözle (gözlerle) temas halinde, göz kapağı (göz kapakları) geriye doğru çekilmeli
ve etkilenen gözler en az 15 dakika boyunca bol miktarda su ile yıkanmalıdır.
Daha sonra bir hekime muayene olunmalıdır.
• Eldivenleri çıkardıktan sonra eller mutlaka yıkanmalıdır.
Kullanılmamış olan ürünler ya da atık materyaller “Tıbbi Atıkların Kontrol Yönetmeliği”
ve “Ambalaj ve Ambalaj Atıkları Kontrolü Yönetmeliği”ne uygun olarak imha
edilmelidir.
14/157. RUHSAT SAHİBİ
Koçak Farma İlaç ve Kimya San. A.Ş.
Mahmutbey Mah. 2477. Sok. No: 23
Bağcılar / İSTANBUL
Telefon: (0 212) 410 39 50
Faks: (0 212) 447 61 65
8. RUHSAT NUMARASI(LARI)
2014/472
9. İLK RUHSAT TARİHİ/RUHSAT YENİLEME TARİHİ
İlk ruhsat tarihi: 29.05.2014
Ruhsat yenileme tarihi:
10. KÜB’ün YENİLENME TARİHİ
15/15