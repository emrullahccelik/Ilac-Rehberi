KISA ÜRÜN BİLGİSİ
1. BEŞERİ TIBBİ ÜRÜNÜN ADI
DOSTINEX 0.5 mg tablet
2. KALİTATİF VE KANTİTATİF BİLEŞİM
Etkin madde:
Kabergolin 0,5 mg
Yardımcı maddeler:
Laktoz (anhidrus) (sığır kaynaklı) 75,9 mg
Yardımcı maddeler için 6.1’e bakınız.
3. FARMASÖTİK FORM
Tablet.
DOSTINEX 0.5 mg çentikli tablet; beyaz, düz, kapsül şeklinde tablettir. Bir yüzünde “PU”
yazısı çentik ile ikiye bölünmektedir. Diğer tarafında ise “700” yazısı ve ortadaki “0” üzerinde
hafif bir çentik vardır.
4. KLİNİK ÖZELLİKLER
4.1. Terapötik endikasyonlar
Fizyolojik laktasyon inhibisyonu/supresyonu
DOSTINEX, doğumdan hemen sonra fizyolojik laktasyonun inhibisyonu için ve emzirme
devam ediyorsa emzirmenin baskılanması amacıyla kullanılmaktadır:
1. Doğum sonrası anne bebeğini emzirmek istemezse veya anneye veya bebeğe bağlı tıbbi
nedenlerden ötürü emzirmesi kontrendike ise.
2. Ölü doğum veya düşük sonrası
DOSTINEX, prolaktin sekresyonunu inhibe ederek fizyolojik emzirmeyi engeller/baskılar.
Kontrollü klinik çalışmalarda, doğum sonrası ilk gün DOSTINEX tek 1 mg uygulaması
kadınların %70-90 kadarında süt üretiminin, meme şişmesinin ve meme ağrısının inhibisyonu
açısından etkilidir. %5’ten daha az kadında meme belirtileri doğum sonrası 3.haftada yeniden
başlar (genellikle hafif şiddettedir).
Süt üretiminin baskılanması ve meme ağrısının ve şişliğinin azalması emziren kadınların
%85 kadarında 1 mg DOSTINEX sayesinde başarılır, toplam doz iki günde dörde bölünmüş
doz halinde uygulanır. 10 gün sonra meme belirtilerinin geri dönmesi pek yaygın değildir
(yaklaşık %2 vaka).
Hiperprolaktinemik bozuklukların tedavisi
DOSTINEX, amenore, oligomenore, anovülasyon ve galaktore gibi hiperprolaktinemi ile
ilişkili disfonksiyonların tedavisinde kullanılmaktadır. DOSTINEX, prolaktin sekrete eden
hipofizer adenomalı hastalarda (mikro ve makroprolaktinoma), yukarıdaki klinik belirtilere
katkıda bulunan temel patolojileri temsil eden idiyopatik hiperprolaktinemide veya
hiperprolaktinemiyle ilişkili boş sella sendromunda kullanılmaktadır.
1Kronik tedavide, DOSTINEX haftada 1- 2 mg dozda uygulandığında, hiperprolaktinemili
hastaların %84 kadarında serum prolaktin seviyelerini normal hale getirmek için etkilidir.
Daha önce amenoresi olan kadınların %83 kadarında düzenli regl döngüleri başlamıştır.
Luteal fazda progesteron seviyeleri izlenen kadınların %89 kadarında ovülasyon
düzenlenmiştir. Tedavi öncesi galaktoresi olan vakaların %90 kadarında bu belirti ortadan
kaybolmuştur. Mikro veya makroprolaktinoması olan kadın ve erkeklerin %50-90 kadarında
tümör boyu küçülmüştür.
4.2. Pozoloji ve uygulama şekli
Pozoloji/uygulama sıklığı ve süresi:
Fizyolojik laktasyon inhibisyonu/supresyonu
Laktasyon inhibisyonu için kabergolin doğum sonrası ilk gün uygulanmalıdır. Önerilen
terapötik doz 1 mg (iki adet 0,5 mg tablet) tek dozdur.
Devam etmekte olan emzirmenin baskılanması için önerilen terapötik dozaj rejimi iki gün
boyunca 12 saatte bir 0,25 mg (yarım 0,5 mg tablet) uygulamadır (1 mg toplam doz). Kanıtlara
göre, laktasyonu baskılamak isteyen kadınlarda, advers olayların, özellikle de hipotansif
belirtilerin insidansı daha düşük olduğundan bu dozaj rejimi, tek doz rejiminden daha iyi
tolere edilmektedir.
Hiperprolaktinemik bozuklukların tedavisi
Kabergolin önerilen başlangıç dozu, bir hafta için toplam 0,5 mg'dır. Bu doz, haftada bir defa
tek doz olarak ya da haftada iki defa (örn. Pazartesi ve Perşembe) (0,5 mg'lık tabletin yarısı)
olarak verilebilir. Optimal bir terapötik yanıt elde edilene kadar, tercihen bir aylık zaman
aralıklarında, her hafta 0,5 mg ilave edilerek haftalık doz yükseltilmelidir. Terapötik doz,
çoğunlukla haftada 1 mg'dır ancak bu haftalık doz 0,25 mg ile 2 mg arasında değişir.
Hiperprolaktinemik hastalarda haftada 4.5 mg'a varan kabergolin dozları uygulanabilir.
Maksimum doz günde 3 mg’ı aşmamalıdır.
Haftalık doz uygulaması, hastanın tolerabilitesine göre, haftada bir defa tek doz olarak ya da
iki veya daha fazla dozlara bölünerek uygulanabilir. Şimdiye kadar, 1 mg'dan daha yüksek
haftalık tek dozun tolerabilitesi sadece birkaç hastada incelenmiş olduğundan, haftada 1
mg'dan daha yüksek dozların alınması durumunda, haftalık dozun birkaç defalık dozlara
bölünerek verilmesi tavsiye edilir.
Hastalar, terapötik yanıt veren en düşük dozu belirlemek amacıyla, doz artırımı süresince
değerlendirmeye alınmalıdır. Etkili terapötik doz tespit edildikten sonra, serum prolaktin
düzeyinin normal değerlere ulaşması, çoğunlukla 2 ile 4 haftalık bir süre aldığından, serum
prolaktin düzeylerinin, aylık dönemler halinde kontrol edilmesi tavsiye edilir.
Kabergolin kullanımı bırakıldıktan sonra, hiperprolaktineminin genellikle tekrarladığı
gözlenmiştir. Ancak, bazı hastaların prolaktin düzeylerinde birkaç ay süreklilik gösteren
baskılanma gözlenmiştir. Takip edilen çoğu kadında, ilaç sonlandırıldıktan sonra, ovulatuar
sikluslar en az 6 ay daha devam etmiştir.
Uygulama şekli:
DOSTINEX oral yolla uygulanır. Klinik çalışmalarda DOSTINEX genellikle yemekle
uygulandığından ve bu bileşik sınıfının tolerabilitesi yemeklerle arttığından dolayı, tüm
terapötik endikasyonlarda DOSTINEX’in yemeklerle birlikte uygulanması önerilmektedir.
2Özel popülasyonlara ilişkin ek bilgiler:
Böbrek/ Karaciğer yetmezliği:
DOSTINEX ile uzun süreli tedavi gören ciddi karaciğer yetmezliği olan hastalarda
düşük dozlar kullanılmalıdır. Normal gönüllüler ve daha düşük derecede hepatik
yetmezliği olan gönüllülere kıyasla, tek 1 mg doz alan, şiddetli karaciğer yetmezliği
(Child-Pugh Sınıf C) olan hastalarda EAA' da artış görülmüştür.
Böbrek yetmezliğinde DOSTINEX farmakokinetiği değişmez, bu sebeple doz ayarlamasına
gerek yoktur.
Pediyatrik popülasyon:
DOSTINEX’in güvenlilik ve etkililiği 16 yaşından küçük hastalarda saptanmamıştır.
Geriyatrik popülasyon:
Mevcut önerilen kabergolin endikasyonları nedeniyle yaşlılarda deneyim kısıtlıdır. Mevcut
veriler herhangi bir özel riske işaret etmemektedir.
4.3. Kontrendikasyonlar
Herhangi bir ergot alkaloidine, kabergoline ya da bölüm 6.1 kısmında listelenen
yardımcı maddelere karşı aşırı duyarlılık.
Geçmişinde pulmoner, perikardiyal ya da retroperitoneal fibrotik hastalık öyküsü.
Kabergolin, karaciğer yetmezliği ve gebelik toksemisi olan hastalarda kontrendikedir.
Kabergolin, antipsikotik ilaçlarla birlikte uygulanmamalı veya lohusa psikozu öyküsü
olan kadınlarda kullanılmamalıdır.
Uzun süreli tedavide; tedavi öncesi ekokardiyogramda kardiyak valvülopati kanıtı
varsa (Bkz. Bölüm 4.4).
4.4. Özel kullanım uyarıları ve önlemleri
Genel:
Kabergolinin böbrek ve karaciğer hastalığı olan hastalarda güvenliliği ve etkililiği
henüz kanıtlanmamıştır. Diğer ergot türevlerinde olduğu gibi; ciddi kardiyovasküler
hastalığı, Raynaud sendromu, renal yetmezliği, peptik ülseri ya da gastrointestinal
kanaması olan veya özellikle ciddi psikotik, mental bozukluk hikayesi olan kişilerde
kabergolin dikkatle kullanılmalıdır. Hastalar eş zamanlı psikoaktif ilaç alırken, özel dikkat
gösterilmelidir.
Semptomatik hipotansiyon, herhangi bir endikasyonda kabergolin uygulaması sırasında
gözlenebilir. Kan basıncını düşürdüğü bilinen diğer ilaçlarla birlikte kabergolin
uygulanırken dikkatli olunmalıdır.
Kabergolinin genel tolerabilitesi üzerine alkolün etkileri henüz bilinmemektedir.
Kabergolin kullanmaya başlamadan önce hamilelik söz konusu olmamalı ve
tedavi bitiminden sonra da en az bir ay hamile kalınmaması gerekmektedir.
3Hepatik yetmezlik:
Kabergolin ile uzun süreli tedavi gören ciddi karaciğer yetmezliği olan hastalarda düşük
dozlar kullanılmalıdır. Normal gönüllüler ve daha düşük derecede hepatik yetmezliği olan
gönüllülere kıyasla, tek 1 mg doz alan, şiddetli karaciğer yetmezliği (Child-Pugh Sınıf
C) olan hastalarda EAA' da artış görülmüştür.
Postüral hipotansiyon:
Postüral hipotansiyon, kabergolin uygulamasını takiben görülebilir. Kan basıncını
düşürdüğü bilinen diğer ilaçlarla birlikte kabergolin uygulanırken dikkatli olunmalıdır.
Somnolans /Ani uyku başlangıcı:
Kabergolin somnolansa yol açmaktadır. Dopamin agonistleri Parkinson hastalarında ani
uyku başlangıcı ile ilişkili olabilir. Günlük aktiviteler sırasındaki ani uyku başlangıcı,
bazı durumlarda hiçbir uyarı belirtisi veya farkındalık olmadan, yaygın olmayan şekilde
rapor edilmiştir.
Hastalar, bu durum hakkında bilgilendirilmeli ve onlara, kabergolin ile tedavi sırasında
araç veya makine kullanırken dikkat etmeleri önerilmelidir. Somnolans ve/veya ani
uyku başlangıcı epizodu yaşayan hastalar, araç veya makine kullanmaktan kaçınmalıdır.
Ayrıca, dozaj azaltımı veya tedavinin sonlandırılması da düşünülebilir (Bkz. Bölüm 4.7).
Dürtü kontrol bozuklukları:
Hastalar dürtü kontrol bozukluklarının gelişimi açısından düzenli takip edilmelidir.
DOSTINEX'in de dahil olduğu dopamin agonistleri ile tedavi edilen hastalarda
patolojik kumar oynama, libido artışı, hiperseksüalite, kompülsif harcama veya satın
alma, aşırı ve kompülsif yemek yemeyi içeren dürtü kontrol bozukluklarının davranışsal
semptomlarının oluşabileceği konusunda hastalar ve hasta yakınları bilgilendirilmelidir.
Bu semptomlar gelişirse doz azaltılması / dozu azaltarak tedavinin kesilmesi
düşünülmelidir.
Fizyolojik laktasyon inhibisyonu/supresyonu:
Diğer ergot türevleriyle olduğu gibi, potansiyel fayda olası riskten daha fazla olmadığı
takdirde, gebelik kaynaklı hipertansiyon, mesela preeklampsi veya post-partum
hipertansiyon durumunda kabergolin kullanılmamalıdır.
Laktasyonun inhibisyonu için kabergolin ile tedavi edilen doğum sonrası dönemdeki
kadınlarda hipertansiyon, miyokardiyal enfarktüs, nöbetler, inme veya psikiyatrik
bozukluklar gibi ciddi advers olaylar bildirilmiştir. Bazı hastalarda nöbet veya felç
gelişmesinden önce şiddetli baş ağrısı ve/veya geçici görme bozuklukları görülmüştür.
Tedaviden sonra kan basıncı dikkatle izlenmelidir. Hipertansiyonu düşündüren göğüs ağrısı,
şiddetli, progresif veya aralıksız baş ağrısı (görme bozukluğu olan veya olmayan) veya
merkezi sinir sistemi toksisitesi belirtisi gelişirse, kabergolin kesilmeli ve hasta derhal
değerlendirilmelidir.
Kabergolin ile yapılan post-partum çalışmalarda, kan basıncındaki düşüşler çoğunlukla
asemptomatiktir ve sıklıkla bir kez, tedaviden sonraki 2-4 gün içinde gözlenmiştir.
Lohusa döneminde ilaç tedavisinden bağımsız olarak kan basıncı düşüşleri sıklıkla
görüldüğünden, kabergolin uygulaması sonrasında gözlenen kan basıncındaki düşüşlerin
çoğunun ilaçtan kaynaklanmadığı düşünülmektedir. Ancak, özellikle kabergolin
kullanmaya başladıktan sonraki ilk günlerde kan basıncının periyodik olarak izlenmesi
önerilir.
4Emziren kadınlarda emzirmenin baskılanması amacıyla kullanıldığında olası postüral
hipotansiyonun önlenmesi için tek doz 0,25 mg kabergolin dozu aşılmamalıdır. (Bkz.
Bölüm 4.2). Emzirmenin baskılanması için tek doz 0,5 mg kabergolinin etkinlik ve
tolerabilitesini inceleyen bir klinik çalışmaya göre, 0,5 mg tek doz uygulandığında yan
etki riski bu endikasyonda yaklaşık ikiye katlamaktadır.
Hiperprolaktinemik bozuklukların tedavisi:
Amenore/galaktore ile hiperprolaktinemi ve infertilite, hipofiz tümörleri ile ilişkili
olabileceğinden, kabergolin tedavisi başlatılmadan önce hipofiz iyice incelenmelidir.
Kabergolin hiperprolaktinemik hipogonadizmli kadınlarda ovülasyonu ve fertiliteyi onarır.
Menstrüasyon yeniden başlamadan önce gebelik oluşabileceğinden, amenoreik dönem
sırasında en azından her dört haftada bir gebelik testinin yapılması önerilir ve
menstrüasyon yeniden başladığında her bir menstrüasyon süresi en az üç gün gecikir.
Gebe kalmak istemeyen kadınlara, tedavi süresince ve kabergolin kullanımı bırakıldıktan
sonra, anovülasyon yeniden oluşana kadar mekanik kontrasepsiyon yöntemleri
kullanmaları önerilir. Önleyici tedbir olarak, gebe kalan kadınlar hipofiz büyümesi
belirtileri açısından takip edilmelidir zira gestasyon sırasında önceden mevcut hipofiz
tümörleri genişleyebilir.
Kabergolin uygulanmadan önce gebelik olasılığı ortadan kaldırılmalıdır. Klinik deneyim
henüz kısıtlı olduğundan ve ürünün yarı ömrü uzun olduğundan, önleyici tedbir olarak
önerildiği üzere, gebelik planlandığı takdirde, kabergolin tedavisi bitiminden sonra
düzenli ovulatuar döngü başladığında en az bir ay hamile kalınmaması gerekmektedir.
Tedavi sırasında gebelik oluştuğunda kabergolin uygulaması kesilmelidir. Önleyici
tedbir olarak, gebe kalan kadınlar hipofiz büyümesi belirtileri açısından takip
edilmelidir zira gestasyon sırasında önceden mevcut hipofiz tümörleri genişleyebilir.
Uzun süreli olarak kabergolin alan hastalar için servikal ve endometriyal sitoloji dahil,
düzenli jinekolojik değerlendirme önerilmektedir.
Fibroz ve kardiyak valvülopati ve ilişkili olması muhtemel klinik fenomenler
Kabergolin gibi serotonin 5HT2B reseptör agonisti ergot türevlerinin uzun süreli
kullanımından sonra plörezi, plevral efüzyon, plevral fibroz, pulmoner fibroz,
perikardit, perikardiyal efüzyon, bir veya birden fazla kapağı (aortik, mitral, triküspid)
içeren kardiyak valvülopati veya retroperitoneal fibroz gibi fibrotik ve serozal
enflamatuvar bozukluklar ortaya çıkmıştır. Bazı vakalarda, kabergolinin kesilmesinden
sonra kardiyak valvülopatinin semptomları veya belirtileri iyileşmiştir.
Plevral efüzyon/fibrozisle ilişkili olarak eritrosit sedimantasyon hızında (ESH) anormal
bir artış görülmektedir. Eğer ESH değerlerinde açıklanamayan bir artış mevcutsa, bir
göğüs röntgeni çekilmesi önerilir.
Valvülopati, kümülatif dozlarla ilişkilendirildiği için hastalar etkili en düşük doz ile
tedavi edilmelidir. Her vizitte, hastanın kabergolin tedavisine devamının uygunluğu için,
kabergolin tedavisinin risk-yarar profili yeniden değerlendirilmelidir.
Uzun süreli tedaviye başlamadan önce:
Tüm hastalar potansiyel asemptomatik valvüler hastalık olasılığını saptamak için
ekokardiyogram dahil kardiyovasküler değerlendirmeye tabi tutulmalıdır. Ayrıca,
tedaviye başlamadan önce eritrosit sedimantasyon hızı veya diğer enflamatuvar
5markerler, akciğer fonksiyonu/göğüs röntgeni ve böbrek fonksiyonlarının bazal
değerlendirmesini yapmak da uygundur. Valvüler regürjitasyonu olan hastalarda,
kabergolin tedavisinin altta yatan hastalığı kötüleştirip kötüleştirmeyeceği
bilinmemektedir. Fibrotik valvüler hastalığın tespit edilmesi durumunda, hasta kabergolin
ile tedavi edilmemelidir (Bkz. Bölüm 4.3).
Uzun süreli tedavi sırasında:
Fibrotik bozukluklarda sinsi başlangıç bulunabilir ve hastalar, progresif fibrozisin olası
belirtileri açısından düzenli olarak izlenmelidir. Bu nedenle, tedavi sırasında
aşağıdakilerin belirti ve semptomlarına dikkat edilmelidir:
• Dispne, nefes darlığı, sürekli öksürük veya göğüs ağrısı gibi pleuro-pulmoner hastalık.
• Bel/böğürde ağrı ve alt ekstremitede ödem ile ortaya çıkabilen böbrek yetmezliği
veya üretral/abdominal vasküler obstrüksiyonun yanı sıra retroperitoneal fibrozise işaret
edebilen her tür olası abdominal kitle veya hassasiyet.
• Kalp yetmezliği: Valvüler ve perikardiyal fibroz, genelde kalp yetmezliği olarak
kendini göstermiştir. Bu nedenle, bu tür semptomların oluşması halinde, valvüler fibroz
(ve konstriktif perikardit) dışlanmalıdır.
Fibrotik bozuklukların gelişimi açısından klinik tanısal takip gereklidir. Tedaviye
başlandıktan sonra ilk ekokardiyogram 3-6 ay içinde gerçekleştirilmelidir. Ardından,
ekokardiyografik izleme sıklığı, yukarıdaki belirti ve semptomlar özellikle göz önünde
bulundurularak, uygun ayrı ayrı klinik değerlendirmelerle belirlenmeli, fakat bu, en az 6
ila 12 ayda bir gerçekleştirilmelidir.
Ekokardiyogramda, yeni veya kötüleşen valvüler regürjitasyon, valvüler restriksiyon
veya kapak yaprakçığında kalınlaşma ortaya çıkması halinde, kabergolin kesilmelidir (Bkz.
Bölüm 4.3).
Diğer klinik takibe (örn. kardiyak oskültasyon, röntgen, BT taraması dahil fizik
muayene) ilişkin gereksinim, kişiye göre belirlenmelidir.
Eritrosit sedimantasyon hızı gibi ek uygun tetkikler ve serum kreatinin ölçümleri, bir
fibrotik bozukluğun tanısını desteklemek için gerekliyse gerçekleştirilmelidir.
Nadir kalıtımsal galaktoz intoleransı, Lapp laktaz yetmezliği ya da glikoz galaktoz
malabsorpsiyon problemi olan hastaların bu ilacı kullanmamaları gerekir.
4.5. Diğer tıbbi ürünler ile etkileşimler ve diğer etkileşim şekilleri
Erken lohusalık döneminde diğer ilaçlarla, özellikle de ergot alkoloitleriyle birlikte
kullanımı, kabergolinin etkililiğini ve güvenliliğini değiştirecek tespit edilebilir
etkileşimlerle ilişkilendirilmemiştir.
Kabergolin ve diğer ergot alkaloitleri arasında olası etkileşimlere ilişkin herhangi bir
bilgi mevcut değildir. Bu nedenle, bu ilaçların uzun süreli tedavide kabergolin ile birlikte
kullanımı önerilmez.
Kabergolin, terapötik etkisini dopamin reseptörlerini doğrudan uyararak gösterdiğinden,
prolaktin düşürücü etkisini azaltabilecek dopamin antagonisti etkinliği olan ilaçlarla
(fenotiazinler, butirofenonlar, tioksantenler, metoklopramid) birlikte kullanılmamalıdır.
6Diğer ergot türevleriyle olduğu gibi, kabergolinin sistemik biyoyararlanımını
artabileceğinden, makrolit antibiyotiklerle (örn. eritromisin) birlikte kullanılmamalıdır.
4.6. Gebelik ve laktasyon
Genel tavsiye
Gebelik kategorisi: B
Çocuk doğurma potansiyeli bulunan kadınlar/ Doğum kontrolü (Kontrasepsiyon)
İlacı kullanma döneminde ve tedaviden sonraki bir ay süresinde, etkili doğum kontrolü
uygulanmalıdır.
Gebelik dönemi:
Kabergolin için gebelik sırasında kullanıma ilişkin yeterli ve iyi-kontrollü çalışma
yoktur. Hayvanlar üzerinde yapılan çalışmalar teratojenik etki göstermemiştir, ancak
farmakodinamik etkinlikle ilişkili fertilite azalması ve embriyo-toksisite gözlenmiştir
(Bkz. Bölüm 5.3).
Gebelik sonuçları üzerinde kabergolin etkisini inceleyen on iki yıllık gözlemsel bir
çalışmada, 256 gebelikten bilgi edinilmiştir. 256 gebelikten 17 tanesinde (yüzde 6.6)
majör konjenital malformasyonlar veya düşük oluşmuştur. 258 bebekten 23 tanesinde
hem majör hem minör toplam 27 neonatal anormallik vardır. Kas iskelet
malformasyonları en yaygın neonatal anormalliktir (10), bunu kardiyopulmoner
anormallikler takip etmektedir (5). İntrauterin kabergoline maruz kalan bebeklerin uzun
vadeli gelişimi veya perinatal bozukluklar üzerine bilgi yoktur. Yakın dönemde
yayınlanan literatüre göre, genel popülasyonda majör konjenital malformasyon prevalansı
yüzde 6,9 veya daha fazladır. Konjenital anormallik oranları farklı popülasyonlarda
değişiklikler göstermektedir. Hiç kontrol grubu bulunmadığından riskin artıp artmadığını
tam olarak belirlemek mümkün değildir.
Kabergolin gebelikte eğer sadece gerçekten gerekiyorsa, dikkatli bir fayda/risk
değerlendirmesinden sonra kullanılmalıdır (Bkz. Bölüm 4.4).
Laktasyon dönemi
Sıçanlarda, kabergolin ve/veya metabolitleri süte geçmektedir. İnsanlarda anne sütüne
geçişiyle ilgili bilgi bulunmamakla birlikte, kabergolin ile laktasyonun
inhibisyonunda/baskılanmasında başarısız olunması durumunda lohusa kadınların
emzirmemeleri önerilmelidir. Emzirmeyi önlediğinden, bebeklerini emzirmek isteyen
hiperprolaktinemik bozukluklu annelere kabergolin verilmemelidir.
Üreme yeteneği/ Fertilite
İlacın uzun yarı ömrü ve rahim içi maruziyete dair bilgilerin kısıtlı olması nedeniyle,
gebe kalmayı planlayan kadınlar döllenmeden bir ay önce kabergolini kesmelidir. Eğer
tedavi sırasında döllenme gerçekleşirse, ilacın fetal maruziyetinin kısıtlanması için gebelik
doğrulanır doğrulanmaz tedavi kesilmelidir.
4.7. Araç ve makine kullanımı üzerindeki etkiler
Hastalar tedavi başlangıcında hızlı ve net reaksiyon gerektiren aktiviteler yaparken
dikkatli olmalıdır.
Kabergolin uygulamasının ilk günlerinde, hastalar, araç ya da makine kullanma gibi hızlı
7ve titiz aktiviteler konusunda uyarılmalıdır.
Kabergolin ile tedavi edilen ve somnolans gösteren hastalar, bu tür nükseden epizotlar
ve uyku hali geçene kadar, dikkat azalmasının kendilerini ve başkalarını yaralanma veya
ölüm riskine atabileceği aktivitelerden (örn. makine kullanımı) veya araç kullanmaktan
kaçınmaları gerektiği konusunda bilgilendirilmelidir (Bkz. Bölüm 4.4).
4.8. İstenmeyen etkiler
Advers olaylar genellikle dozla ilişkilidir. Dopaminerjik ilaçlara toleransı olmadığı
bilinen hastalarda, DOSTINEX ile tedaviye düşük dozlarda (örn. haftada bir kez 0,25
mg) başladıktan sonra, terapötik aralığa ulaşana dek giderek dozu artırmak suretiyle yan
etkiler azaltılabilir. Sürekli ya da ciddi yan etkiler söz konusu olduğunda, dozun geçici
olarak azaltılmasını takiben, daha seyrek aralıklarla dozu artırma (örn. dozun iki haftada
bir 0,25 mg artırılması şeklinde) yoluyla tolerabilite artırılabilir.
DOSTINEX tedavisi sırasında aşağıdaki yan etkiler, aşağıdaki sıklık sırasıyla gözlenmiş
ve bildirilmiştir: çok yaygın (≥1/10); yaygın (≥1/100- <1/10); yaygın olmayan
(≥1/1.000-≤1/100); seyrek (≥1/10.000- ≤1/1.000); çok seyrek (≤1/10.000), bilinmiyor
(eldeki verilerden tahmin edilemiyor).
Bağışıklık sistemi hastalıkları:
Yaygın olmayan : Hipersensitivite reaksiyonu
Psikiyatrik hastalıklar:
Yaygın : Depresyon
Yaygın olmayan : Artmış libido
Bilinmiyor : Agresyon, delüzyon, hiperseksüalite, patolojik kumar, psikotik
bozukluk, halüsinasyonlar
Sinir sistemi hastalıkları:
Çok yaygın : Baş ağrısı*, baş dönmesi/vertigo*
Yaygın : Somnolans
Yaygın olmayan : Geçici hemianopsia, senkop, parestezi
Bilinmiyor : Ani uyku başlangıcı, tremor
Göz hastalıkları:
Bilinmiyor : Görme bozukluğu
Kardiyak hastalıklar:
Çok yaygın : Valvülopati (regürjitasyon dahil) ve ilgili bozukluklar (perikardit
ve perikardiyal efüzyon)
Yaygın olmayan : Palpitasyon
Bilinmiyor : Angina pektoris
Vasküler hastalıklar:
Yaygın : Kabergolin genellikle uzun vadede hipotansif etki yaratır; postüral
hipotansiyon, sıcak basmaları**
Yaygın olmayan : Dijital vazospazm, bayılma
8Solunum, göğüs bozuklukları ve mediastinal hastalıklar:
Yaygın olmayan : Dispne, plevral efüzyon, fibrozis, (pulmoner fibrozis dahil),
epistaksis
Çok seyrek : Plevral fibrozis
Bilinmiyor : Solunum bozukluğu, solunum yetmezliği, plevrit, göğüs ağrısı
Gastrointestinal hastalıklar:
Çok yaygın : Bulantı*, dispepsi, gastrit, karın ağrısı*
Yaygın : Kabızlık, kusma**
Seyrek : Epigastrik ağrı
Hepatobiliyer hastalıklar:
Bilinmiyor : Hepatik fonksiyon anormalliği
Deri ve deri altı doku hastalıkları:
Yaygın olmayan : Döküntü, alopesi
Kas- iskelet bozuklukları, bağ doku ve kemik hastalıkları
Yaygın olmayan : Bacak krampları
Üreme sistemi ve meme hastalıkları
Yaygın : Memede ağrı
Genel bozukluklar ve uygulama bölgesine ilişkin hastalıklar:
Çok yaygın : Asteni***, halsizlik
Yaygın olmayan : Ödem, periferik ödem
Araştırmalar:
Yaygın : Kan basıncında asemptomatik düşüşler (sistolik ≥20 mmHg ve
diyastolik ≥10
Yaygın olmayan : Amenoreli kadınlarda menstrüasyon sonrası ilk birkaç ayda
hemoglobin değerlerinde azalma gözlenmiştir.
Bilinmiyor : Kan kreatinin fosfokinaz artışı, karaciğer fonksiyon testlerinde
anormallik
*hiperprolaktinemin bozuklukları için tedavi gören hastalarda çok yaygın; emzirme
inhibisyonu/supresyonu için tedavi gören hastalarda yaygın
** hiperprolaktinemin bozuklukları için tedavi gören hastalarda yaygın; emzirme
inhibisyonu/supresyonu için tedavi gören hastalarda yaygın olmayan
*** hiperprolaktinemin bozuklukları için tedavi gören hastalarda çok yaygın; emzirme
inhibisyonu/supresyonu için tedavi gören hastalarda yaygın olmayan
Dürtü kontrol bozuklukları
DOSTINEX dahil dopamin agonistleriyle tedavi edilen hastalarda, patolojik düzeyde
kumar oynama, libido-artışı, hiperseksüalite, kompülsif harcama veya satın alma, aşırı ve
kompülsif yemek yeme oluşabilir (Bkz. Bölüm 4.4).
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar / risk dengesinin sürekli olarak
izlenmesine olanak sağlar. Sağlık mesleği mensuplarının herhangi bir şüpheli advers
9reaksiyonu Türkiye Farmakovijilans Merkezi (TUFAM)'ne bildirmeleri gerekmektedir
(www.titck.gov.tr; e- posta: tufam@titck.gov.tr; tel: 0 800 314 00 08; faks: 0 312 218 35
99).
4.9. Doz aşımı ve tedavisi
Doz aşımı semptomları, muhtemelen dopamin reseptörlerinin aşırı uyarılması sonucu
oluşmaktadır. Bu semptomlar; bulantı, kusma, gastrik şikayetler, postüral hipotansiyon,
konfüzyon/ psikoz veya halüsinasyonlardır.
Emilmemiş ilacın vücuttan atılmasına ve gerekirse kan basıncının muhafaza edilmesine
yönelik destekleyici önlemler alınmalıdır. Ayrıca dopamin antagonisti ilaçların verilmesi
tavsiye edilebilir.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grubu: Prolaktin inhibitörleri
ATC kodu: G02CB03
Kabergolin, güçlü ve uzun süreli bir prolaktin-düşürücü etkiye sahip bir dopaminerjik
ergolin türevidir. Hipofiz laktotroflarındaki D2-dopamin reseptörlerini doğrudan
uyarmak suretiyle prolaktin sekresyonunu inhibe ederek etkisini gösterir. Kabergolin,
sıçanlarda, 3-25 mcg/kg arasındaki oral dozlarda ve in vitro olarak 45 pg/ml'lik bir
konsantrasyonda prolaktin sekresyonunu azaltır. Ayrıca, kabergolin serum prolaktin
düzeylerini düşüren dozdan daha yüksek oral dozlarda, D2 reseptörünü uyararak santral
dopaminerjik etki de oluşturur.
Kabergolinin uzun süreli prolaktin düşürücü etkisi, sıçanlarda oral tek dozdan sonra
(yaklaşık t 1/2 60 saat) hipofizde görülen total radyoaktivitenin yavaş eliminasyonundan
da anlaşıldığı gibi, hedef organda uzun süre kalmasına bağlı olabilir.
Kabergolinin farmakodinamik etkisi, sağlıklı deneklerde, lohusa dönemdeki kadınlarda
ve hiperprolaktinemik hastalarda araştırılmıştır. Oral tek doz (0,3-1,5 mg) kabergolin
uygulamasından sonra, araştırılan popülasyonların her birinde serum prolaktin
düzeylerinde önemli bir düşüş gözlenmiştir. Etki hızlı (uygulamadan 3 saat sonra) ve
kalıcıdır (sağlıklı deneklerde ve hiperprolaktinemik hastalarda 7-28 güne kadar ve lohusa
dönemindeki kadınlarda 14-21 güne kadar). Prolaktin düşürücü etki hem etki derecesi
hem de etki süresi bakımından dozla ilişkilidir.
Kabergolinin antiprolaktinemik etkisinin dışında kalan diğer endokrin etkilerine ilişkin,
hayvan modellerindeki deneysel bulguları onaylayan insandaki mevcut veriler, ilacın,
diğer hipofiz hormonları ya da kortizolün bazal sekresyonu üzerinde herhangi bir etki
oluşturmadan, çok seçici bir etki gösterdiğini doğrulamıştır. Kabergolinin terapötik
etkisiyle ilişkisi olmayan farmakodinamik etkileri, yalnızca kan basıncı düşüşüyle ilgilidir.
Tek dozun kabergolinin maksimum hipotansif etkisi, çoğunlukla ilaç alımından sonraki
ilk 6 saat içinde meydana gelmektedir ve maksimal düşüş ve sıklığı bakımından dozla
ilişkilidir.
105.2. Farmakokinetik özellikler
Genel özellikler
Kabergolinin farmakokinetik ve metabolik profilleri, her iki cinsten sağlıklı gönüllülerde
ve hiperprolaktinemik kadın hastalarda incelenmiştir.
Emilim:
Etiketlenmiş bileşimlerin oral olarak kullanılmasından sonra, radyoaktivite
gastrointestinal sistem tarafından hızla absorbe edilir ve plazmadaki radyoaktivite 0,5-4
saat arasında doruğa ulaşır.
Dağılım:
In vitro deneyler, 0,1 ila 10 ng/ml'lik konsantrasyonlarda, ilacın %41 ila %42 oranında
plazma proteinlere bağlandığını göstermiştir. Gıdalar ile birlikte alınması, kabergolinin
emilimini ve dağılımını etkilememiştir. Eliminasyon yarı ömrü esas alındığında, tek doz
(37 ± 8 pg/ml) ve 4 haftalık multipl doz rejimi (101 ± 43 pg/ml) sonrasında elde edilen
ortalama pik plazma düzeylerinin de gösterdiği gibi, 4 hafta sonra sabit durum
koşullarına ulaşılmalıdır.
Biyotransformasyon:
İdrarda tespit edilen ana metabolit, dozun %4 ila %6'sını oluşturan 6-alil-8β-karboksi-
ergolindir. Tamamı dozun %3'ünden daha düşük oranda, idrarda 3 metabolit daha
saptanmıştır. Bu metabolitler, prolaktin sekresyonunu in vitro olarak önlemede,
kabergolinden çok daha az etkili olmuştur. Kabergolin biyotransformasyonu, [14C]-
kabergolinle tedavi edilen sağlıklı erkek gönüllülerin plazmasında da incelenmiştir:
kabergolin biyotransformasyonunun hızlı ve kapsamlı olduğu gösterilmiştir.
Eliminasyon:
Değişmemiş kabergolinin idrarla atılan miktarının düşük olması, radyoaktif olmayan
haliyle yapılan çalışmalar ile de doğrulanmıştır. Kabergolinin idrarla atılım oranlarından
hesap edilen eliminasyon yan ömrü çok uzundur (radyoimmün analizlerde sağlıklı
denekler için 63- 68 saat ve HPLC metodu ile hiperprolaktinemik hastalar için 79-115
saat). Uygulamadan 10 gün sonra, uygulanan radyoaktif HC-kabergolin dozunun yaklaşık
%18'si idrarda ve %72'si feçeste bulunmuştur, idrarda değişmemiş ilaç, dozun %2 ila %3'ü
olarak bildirilmiştir.
5.3. Klinik öncesi güvenlilik verileri
Organogenez periyodunda 8 mg/kg/gün (önerilen maksimum insan dozunun yaklaşık 55
katı) dozuna kadar kabergolin uygulanan farelerde teratojenik etkiler görülmemiş;
maternotoksik etkiler gözlenmiştir.
Organogenez periyodu sırasında sıçanlarda 0,012 mg/kg/günlük (önerilen maksimum
insan dozunun yaklaşık 1/7'si) bir doz; implantasyon sonrası embriyofetal kayıplarda
bir artışa sebep olmuştur. Bu kayıplar, kabergolinin sıçanlarda prolaktin inhibe edici
özelliklerine bağlı olabilir. Tavşanlarda organogenez periyodu sırasında 0,5 mg/kg/gün
günlük dozlarda (önerilen maksimum insan dozunun yaklaşık 19 katı) kabergolin vücut
ağırlığı kaybı ve yiyecek tüketiminin azalması ile karakterize olan maternotoksisiteye
neden olmuştur. Tavşanlarda organogenez periyodu sırasında 4 mg/kg/gün dozlar
(önerilen maksimum insan dozunun yaklaşık 150 katı) çeşitli malformasyonların
oluşumunda bir artışa sebep olmuştur. Ancak, tavşanlardaki başka bir çalışmada, 8
mg/kg/güne kadar olan dozlarda (önerilen maksimum insan dozunun yaklaşık 300 katı)
11tedavi ile ilişkili malformasyonlar veya embriyotoksisite gözlenmemiştir.
6. FARMASÖTİK ÖZELLİKLER
6.1. Yardımcı maddelerin listesi
Laktoz (sığır kaynaklı)
Lösin
6.2. Geçimsizlikler
Bilinen bir geçimsizliği yoktur.
6.3. Raf ömrü
24 ay.
6.4. Saklamaya yönelik özel tedbirler
25˚C altında saklayınız. Nemden korumak için şişenin ağzını sıkıca kapatınız.
6.5. Ambalajın niteliği ve içeriği
Tabletler çocuk kilitli polipropilen (PP) kapaklı, kapak içinde silika jel bulunan LDPE
nem tutucu kutu içeren, yüksek yoğunluklu polietilen (HDPE) şişelerde bulunur. Her
şişede 2 veya 8 tablet bulunur ve karton dış ambalajla sunulur.
Tüm ambalaj boyutları piyasada bulunmayabilir.
6.6. Beşeri tıbbi üründen arta kalan maddelerin imhası ve diğer özel önlemler
DOSTINEX şişeleri kapaklarında nem çekici özelliği olan madde içerir. Bu madde
çıkarılmamalıdır. Kullanılmamış olan ürünler ya da atık materyaller “Tıbbi Atıkların
Kontrolü Yönetmeliği” ve “Ambalaj ve Ambalaj Atıklarının Kontrolü Yönetmeliği”ne
uygun olarak imha edilmelidir
7. RUHSAT SAHİBİ
Pfizer PFE İlaçları A.Ş.
Muallim Naci Cad. No:55
34347 Ortaköy/ İSTANBUL
Tel: 02123107000
Faks: 02123107058
8. RUHSAT NUMARASI
110/80
9. İLK RUHSAT TARİHİ/RUHSAT YENİLEME TARİHİ.
İlk ruhsat tarihi: 14.09.2001
Ruhsat yenileme tarihi: 10.04.2020
1210. KÜB’ÜN YENİLENME TARİHİ
13