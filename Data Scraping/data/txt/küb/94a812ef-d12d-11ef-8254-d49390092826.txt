KISA ÜRÜN BİLGİSİ
1. BEŞERİ TIBBİ ÜRÜNÜN ADI
ACEPRİX® 1 mg film tablet
2. KALİTATİF VE KANTİTATİF BİLEŞİM
Etkin madde:
Silazapril monohidrat (1.0 mg silazaprile eşdeğer) : 1.044 mg
Yardımcı madde(ler):
Laktoz monohidrat : 84.826 mg
Sodyum stearil fumarat : 1.300 mg
Yardımcı maddeler için 6.1’e bakınız.
3. FARMASÖTİK FORM
Film tablet
Açık pembe renkli oval, tek taraflı çentikli film tabletlerdir.
Çentiğin amacı tablet içeriğinin eşit yarım dozlara bölünebilmesidir.
4. KLİNİK ÖZELLİKLER
4.1. Terapötik endikasyonlar
ACEPRİX®, esansiyel hipertansiyonun tüm evrelerinde ve renal hipertansiyon tedavisinde
endikedir. ACEPRİX®, ayrıca kronik kalp yetmezliği tedavisinde, dijital ve/veya diüretiklerle
birlikte endikedir.
4.2. Pozoloji ve uygulama şekli
Pozoloji/uygulama sıklığı ve süresi:
Doktor tarafından başka şekilde tavsiye edilmediği takdirde;
Standart doz
ACEPRİX®, günde bir kez verilmelidir. Yemek yemenin emilim üzerine klinik olarak anlamlı
bir etkisi olmadığı için, ACEPRİX® yemekten önce veya sonra verilebilir. Doz daima günün
yaklaşık aynı saatinde alınmalıdır.
Özel doz talimatları
Esansiyel hipertansiyon
Önerilen başlangıç dozu günde bir kez 1-1.25 mg'dır. Kan basıncı değerlendirilmeli ve doz
kan basıncı yanıtına göre bireysel olarak ayarlanmalıdır. ACEPRİX®'in normal dozu günde
1 / 1 4bir kez 2.5 ile 5 mg arasındadır. Günde 5 mg ACEPRİX® ile yeterli kan basıncı kontrolü
sağlanamazsa; potasyum tutucu olmayan bir diüretiğin düşük dozu ile birlikte verilerek
antihipertansif etki artırılabilir.
Renovasküler hipertansiyon
Bu hasta grubunda, esansiyel hipertansiyon vakalarına göre ACE inhibitörlerine yanıt
olarak daha belirgin kan basıncı düşüşleri ile karşılaşılabileceğinden, tedaviye günde bir kez
0.5 mg ya da daha az ACEPRİX® ile başlanmalıdır. İdame dozu bireysel olarak
belirlenmelidir.
Diüretik kullanan hipertansif hastalar
Semptomatik hipotansiyon olasılığını azaltmak için, ACEPRİX® tedavisine başlamadan 2-3
gün önce diüretik kesilmelidir. Daha sonra gerek duyulursa diüretik tedavisine devam
edilebilir. Bu hastalarda önerilen başlangıç dozu günde bir kez 0.5 mg'dır.
Kronik kalp yetmezliği
Kronik kalp yetmezliği hastalarında, ACEPRİX® dijital ve/veya diüretiklerle birlikte
kullanılabilir. ACEPRİX® tedavisine, hasta yakından takip edilerek, günde 0.5 mg ile
başlanması önerilmektedir. Tolerans ve klinik tablo göz önünde bulundurularak bu doz,
günlük minimum idame dozu olan 1 mg'a yükseltilmelidir. Hastanın yanıtı, klinik durumu
ve toleransı göz önünde bulundurularak idame dozu, 1 mg-2.5 mg arasında düzenlenir.
Normal koşullarda en yüksek günlük doz, bir kerede verilen 5 mg'dır. Klinik araştırma
sonuçları, kronik kalp yetmezliği vakalarındaki silazaprilat klerensi ile kreatinin klerensi
arasında korelasyon olduğunu ortaya koymuştur. Dolayısıyla, kronik kalp yetmezliği ve
böbrek fonksiyon bozukluğu vakalarında “Böbrek yetmezliği” başlığı adı altında belirtilen
özel doz önerilerine uyulması gerekir.
Uygulama şekli:
ACEPRİX® oral yolla, aç veya tok karnına bir bardak su ile alınır.
Özel popülasyonlara ilişkin ek bilgiler:
Böbrek yetmezliği:
Böbrek fonksiyonlarında bozukluk olan hastalarda, kreatinin klerensi göz önünde
bulundurularak daha düşük dozların kullanılması gerekebilmektedir (Bkz. Bölüm 4.4).
Aşağıdaki doz şeması önerilmektedir:
Kreatinin klerensi ACEPRİX® başlangıç dozu En yüksek ACEPRİX® dozu
> 40 mL/dk Günde bir kez 1 mg Günde bir kez 5 mg
10 – 40 mL/dk Günde bir kez 0.5mg Günde bir kez 2.5 mg
< 10 mL/dk Önerilmemektedir.
2 / 1 4Karaciğer yetmezliği:
Karaciğer sirozu
Nadir durumlarda, karaciğer sirozu vakalarında silazapril kullanımına gerek duyulabilir.
Belirgin hipotansiyon oluşabileceğinden, tedaviye 0.5 mg ya da daha düşük dozlar ile
başlanmalı ve dikkatli olunmalıdır.
Hipertansiyonu olan yaşlılarda: ACEPRİX® tedavisi günde bir kez 0.5-1.0 mg’lık bir dozla
başlatılmalıdır. Daha sonra, ACEPRİX®’in idame dozu bireysel tolerabilite ve yanıtla,
klinik duruma göre ayarlanmalıdır.
Pediyatrik popülasyon:
Çocuklardaki etkinlik ve güvenirliği bilinmediğinden, silazaprilin çocuklarda kullanımı
önerilmemektedir.
Geriyatrik popülasyon:
Hipertansiyon: ACEPRİX® ile tedavi, günde bir kez 0.5 ila 1.0 mg arasında bir doz ile
başlanmalıdır. Bundan sonra, idame dozu bireysel tolere, tepki ve klinik durumuna göre
ayarlanmalıdır.
Kronik kalp yetmezliği: Önerilen 0.5 mg’lık ACEPRİX® başlangıç dozuna kesinlikle
uyulmalıdır.
4.3. Kontrendikasyonlar
ACEPRİX®, silazapril maddesine, ilacın içerdiği diğer yardımcı maddelerden herhangi birine
veya diğer ACE inhibitörlerine aşırı duyarlı olan hastalarda kontrendikedir.
Diğer ACE inhibitörleri gibi ACEPRİX® de, herediter veya idiyopatik anjiyoödem hikayesi
olanlarda ve önceden ACE inhibitörleri ile tedaviye bağlı anjiyoödem hikayesi olanlarda
kontrendikedir.
Anjiyotensin II reseptör blokörleri (ARB’ler) veya anjiyotensin dönüştürücü enzim (ACE)
inhibitörleri ile aliskirenin beraber kullanımı diabetes mellitus veya böbrek yetmezliği
(GFR<60 ml/dak/1.73 m2) olan hastalarda kontrendikedir (bkz. Bölüm 4.4 ve 4.5).
ACEPRİX®, diğer ACE inhibitörlerinde olduğu gibi, gebelik ve laktasyon sırasında
kontrendikedir. (Bkz. Bölüm 4.6).
4.4. Özel kullanım uyarıları ve önlemleri
ACEPRİX®, diğer ACE inhibitörlerinde olduğu gibi, aort stenoz ve diğer darlık-tıkanma
patolojileri olan vakalarda dikkatli kullanılmalıdır. Yüksek doz diüretik kullanmakta olan yaşlı
kronik kalp yetmezliği vakalarında, önerilen 0.5 mg'lık silazapril başlangıç dozuna kesinlikle
uyulmalıdır.
3 / 1 4Hamilelik
ACE inhibitörlerine hamilelik döneminde başlanmamalıdır. ACE inhibitör tedavisine devam
edilmesi kesin olarak gerekli görülmediği sürece; hamile kalmayı planlayan hastalarda,
hamilelikte kullanıma ilişkin güvenlik profili belirlenmiş olan alternatif antihipertansif
tedavilere geçilmelidir. Hamilelik tespit edildiğinde, ACE inhibitörleri ile tedavi derhal
durdurulmalı ve uygunsa, alternatif tedaviye başlanmalıdır (bkz. Bölüm 4.3 ve 4.6).
Semptomatik hipotansiyon:
Bazı durumlarda, özellikle kusma, ishal, daha önceki diüretik tedavisi, düşük sodyumlu diyet
ve diyaliz gibi; önemli miktarda sodyum ve su kaybının söz konusu olduğu vakalarda, ACE
inhibitörü tedavisine bağlı semptomatik hipotansiyon bildirilmiştir. Akut hipotansiyon,
hastayı sırtüstü yatırarak ve gerektiğinde serum fizyolojik ve benzeri replasman sıvıları
verilerek tedavi edilmelidir. Sıvı replasmanı sonrasında ACEPRİX® tedavisine devam
edilebilir. Fakat eğer semptomlar devam ederse; doz azaltılmalı ya da ilaç kesilmelidir.
Kronik kalp yetmezliği hastalarında, ACE inhibitörlerine yanıt olarak kan basıncında
belirgin düşüş olabilir. Fakat kronik kalp yetmezliği vakalarına 0.5 mg silazapril verilerek
yürütülen klinik çalışmalarda, ilk doz sonrasında semptomatik hipotansiyon ile
karşılaşılmamıştır.
Hipotansiyonun miyokardiyal veya serebral iskemiye sebep olduğu hastalarda, anjina
pektoris veya serebrovasküler hastalıkta benzer önlemler alınmalıdır.
Renin-anjiyotensin-aldosteron sisteminin (RAAS) dual blokajı:
Duyarlı kişilerde, özellikle bu sistemi etkileyecek kombinasyon kullanımlarında hipotansiyon,
senkop, inme, hiperkalemi ve renal fonksiyonlarda değişiklikler (akut renal yetmezlik dahil)
rapor edilmiştir. RAAS’ın dual blokajına yol açtığından ARB veya ACE inhibitörlerinin
aliskiren ile beraber kullanımı önerilmemektedir. Aliskirenin ARB’ler veya ACE inhibitörleri
ile beraber kullanımı diabetes mellitus veya böbrek yetmezliği (GFR<60 ml/dak/1.73 m2) olan
hastalarda kontrendikedir (bkz. Bölüm 4.3).
Böbrek bozukluğu:
Böbrek fonksiyon bozukluğu bulunan hastalarda, kreatinin klerensine bağlı olarak daha düşük
dozlara gereksinim duyulabilir (Bkz. Bölüm 4.2 - Özel popülasyona ilişkin ek bilgiler). Ciddi
kalp yetmezliği veya tek ya da çift taraflı renal arter stenozlu hastalar gibi, renal fonksiyonu
başlıca renin-anjiyotensin-aldosteron sistemine bağlı olan hastalarda, ACEPRİX® dahil
ACE inhibitörleriyle tedavi, kan üre azotu ve/veya serum kreatinininde artışa neden olabilir.
Bu değişiklikler silazapril ve/veya diüretik tedavisinin kesilmesiyle genellikle düzelmesine
rağmen; ciddi renal disfonksiyon vakaları ve nadiren akut böbrek yetmezliği bildirilmiştir. Bu
hasta popülasyonunda böbrek fonksiyonları tedavinin ilk haftalarında izlenmelidir.
Renal arter stenozu olan hastalarda, renin-anjiyotensin-aldosteron sisteminin aktivasyonu
eferent arteriyol konstrüksiyonu aracılığıyla renal perfüzyonun sağlanmasına yardımcı olur.
Bu nedenle, anjiyotensin II oluşumunun blokajı, ayrıca bradikinin olası artışı efferent
arteriyoler vazodilatasyona neden olur. Bu etkinin sonucunda glomerüler filtrasyon
basıncında azalma meydana gelir. Hipotansiyon bunun ötesinde renal perfüzyona da katkı
sağlamaktadır.
4 / 1 4Renin-anjiyotensin-aldosteron sistemi üzerine etkili diğer ajanlarda olduğu gibi, silazapril
tedavisi alan renal arter stenozlu hastalarda akut renal yetersizlik de dahil olmak üzere artan
böbrek yetersizliği riski vardır. Tedavi sırasında bu hasta grubunda dikkatli olunmalıdır ve
eğer böbrek yetmezliği gelişiyorsa silazapril tedavisi kesilmelidir.
Hipersensitivite/anjiyoödem
Anjiyoödem, tekrar eden %0.1-0.5 insidansıyla, ACE inhibitörleriyle bağdaştırılmıştır. ACE
inhibitörleri kaynaklı anjiyoödem; ilacın kesilmesiyle ortadan kalkan, tekrarlayan yüzde şişlik
epizotları veya acil tedavi gerektiren ve ölümcül olabilen akut orofaringeal ödem ve hava
yolları tıkanıklığı olarak kendini gösterebilir. Değişken bir formu da, daha çok tedavinin ilk
24-48 haftasında ortaya çıkan bağırsak anjiyoödemidir. Anjiyoödem risk, siyah tenli olmayan
hastalara oranla siyah tenli hastalarda daha yüksektir. ACE inhibitörleriyle ilişkili olmayan
anjiyoödem öyküsü olan hastalarda risk daha yüksek olabilir.
ACE inhibitörlerinin, mTOR inhibitörü (örn. temsirolimus, everolimus) veya DPP-IV
inhibitörü (örn. vildagliptin) tedavisi ile eş zamanlı kullanımı, anjiyoödem riskinin artmasına
neden olabilir. ACE inhibitörü almakta olan bir hastada mTOR inhibitörü veya DPP-IV
inhibitörü ile tedaviye başlanırken dikkatli olunmalıdır.
Karaciğer yetmezliği:
Ender olarak, ACE inhibitörleri kolestatik sarılık ile başlayan ve fulminan hepatik nekroza ve
bazen de ölüme kadar ilerleyebilen bir sendrom ile ilişkili olmuştur. Bu sendromun
mekanizması anlaşılamamıştır. ACE inhibitörleri kullanan ve sarılık gelişen veya karaciğer
enzimlerinde anlamlı artışlar olan ve asidi olan hastalar, ACE inhibitörüne son vermeli ve
uygun bir medikal izlemeye alınmalıdır.
Serum potasyumu:
Özellikle böbrek yetmezliği olan vakalarında ve/veya birlikte uygulanan potasyum-tutucu
diüretikler (özellikle aldesteron antagonistleri) veya potasyum yerine koyma tedavisi ile serum
potasyum seviyesi artmaktadır. Dolayısıyla, bu tür ilaçlar da tedaviye eşlik edecekse,
ACEPRİX®'e başlandıktan sonra dozları azaltılmalı, serum potasyumu ve böbrek fonksiyonları
dikkatle izlenmelidir. (Bkz. Bölüm 4.5).
Cerrahi / anestezi:
ACE inhibitörlerinin, tansiyon düşürücü etkisi olan anestezik ilaçlarla birlikte kullanılması
arteriyel hipotansiyon oluşturabilir. Bu durum ortaya çıkarsa, intravenöz infüzyon ile volüm
artırılması ile düzeltilebilir.
Hemodiyaliz / anafilaksi:
İlgili mekanizma tam olarak tanımlanmasa da, silazapril dahil ACE inhibitorleri ile tedavi
edilen hastalarda, poliakrilonitrit metalil sülfat yüksek akım membranı (örn.AN69) veya LDL
aferezi ile hemodiyaliz veya hemofıltrasyonun hayatı tehdit eden şoku da kapsayan anafilaktik
/ anafilaktoid reaksiyonların provakasyonuna neden olacağına dair bulgular vardır. Bu nedenle;
bu tip hastalarda yukarıda bahsedilen tipteki diyaliz membranlarından sakınmalıdır. ACE
inhibitörleri kullanırken, arı zehiri icin desensitizasyon tedavisi gören hastalarda da
anafilaktik reaksiyonlar oluşabilir. Bu yüzden desensitizasyon tedavisine başlamadan önce
5 / 1 4silazaprile ara verilmelidir. Ayrıca, bu durumda silazaprilin yerine beta blokör
kullanılmamalıdır.
Diyabet:
Diyabetli hastalara ACE inhibitörü verilmesi oral hipoglisemik ilaç veya insülinin kan
şekeri düşürücü etkisini özellikle renal yetmezliği olan hastalarda potansiyalize edebilir.
Bu hastalarda kan-glikoz düzeyi izlenmelidir.
Nötropeni:
Nötropeni ve agranülositoz, ACE inhibitörü kullanan, özellikle böbrek yetmezliği veya
kollajen vasküler hastalığı olan ve immünosupresif tedavi gören hastalarda seyrek olarak
görülür. Bu hastalarda periyodik olarak lökosit sayımı yapılması önerilir.
Aort stenozu / hipertrofik kardiyomiyopati:
ACE inhibitörleri, obstruktif kardiyak hastalığı (örneğin mitral stenoz, aort stenoz,
hipertrofik kardiyomiyopati) olanlarda dikkatli kullanılmalıdır çünkü kalp debisi sistemik
vazodilatasyonu dengeleyebilecek kadar yükselemez ve bu sebepten şiddetli hipotansiyon
riski vardır.
Laktoz intoleransı:
ACEPRİX® laktoz içerir. Bu nedenle nadir kalıtımsal galaktoz intoleransı, Lapp laktoz
yetmezliği ya da glikoz-galaktoz malabsorpsiyon problemi olan hastaların bu ilacı
kullanmamalıdır.
Sodyum:
Bu tıbbi ürün her tablette 0.0033 mmol (ya da 0.076 mg) sodyum ihtiva eder. Bu durum,
kontrollü sodyum diyetinde olan hastalar için göz önünde bulundurulmalıdır.
Etnik farklılık:
Siyah ten rengine sahip hastalarda ACE inhibitörleri daha az etkilidir. Bu hastalar aynı
zamanda anjiyoödem açısından da daha fazla risk taşırlar.
4.5. Diğer tıbbi ürünler ile etkileşimler ve diğer etkileşim şekilleri
Lityum
Lityum ve ACE inhibitörlerinin eş zamanlı kullanımı sonucunda serum lityum
konsantrasyonlarında revesibl bir yükselme ve toksisite rapor edilmiştir. Tiyazid diüretikleri
ile lityumun eş zamanlı kullanılması da lityum toksisitesini artırabileceği gibi ACE
inhibitörleriyle birlikte kullanılması sonucu oluşmuş lityum toksisite riskini de yükseltir.
Silazapril ile lityumun eşzamanlı kullanılması önerilmemekle beraber, birlikte kullanımın
zorunlu olduğu durumlarda dikkatli kullanılmalı ve serum lityum düzeyi düzenli olarak
gözlenmelidir.
6 / 1 4Diğer antihipertansif ajanlar
ACEPRİX® kan basıncını düşüren diğer ilaçlarla birlikte uygulandığında, aditif bir etki
gözlemlenebilir.
Aliskiren
ARB veya ACE inhibitörlerinin aliskirenle kullanımı diabetes mellitus veya böbrek
yetmezliği (GFR<60 ml/dak/1.73 m2) olan hastalarda kontrendikedir (bkz. Bölüm 4.3 ve
4.4).
Potasyum tutucu diüretikler, Potasyum takviyesi ve/veya Potasyum içeren tuzlar
Serum potasyum değerleri genellikle normal limitler içerisinde seyretmesine karşın bazı
hastalarda silazapril kullanımına bağlı olarak hiperkalemi görülebilir. ACEPRİX® ile
birlikte kullanılan potasyum tutucu diüretikler (örneğin; spironolakton, triamteren veya
amilorid) ve potasyum ilaveleri, özellikle böbrek yetmezliği vakalarında serum
potasyumunu artırabilmektedir (Bkz. Bölüm 4.4 ve 5). Bu sebeple, yukarıda sözü edilen
ilaçlar ile silazaprilin eş zamanlı kullanılması önerilmez (bkz. Bölüm 4.4). Ancak, bu ilaçlar
hipokalemi tedavisi için kombine uygulanacakları zaman, dikkatli kullanılmalı ve serum
potasyum düzeyinin sık aralıklarla izlenmesi gerekmektedir.
Diüretikler (Tiyazid ve/veya loop diüretikleri)
Önceki yüksek doz diüretik tedavisi ile sıvı kaybı görülebilir ve silazapril tedavisine
başlanması, hipotansiyon riski oluşturabilir (bkz. Bölüm 4.4). Hipotansiyon riski, tuz
alınımının artması ve hacmin artırılması suretiyle diüretik kullanımının kesilmesi veya
silazapril tedavisine düşük dozla başlanması ile azaltılabilir. Silazapril ve furosemid veya
tiyazidler arasında anlamlı herhangi bir farmakokinetik ilaç etkileşmesi bildirilmemiştir.
Anjiyotensin-reseptör antagonistleri
ACE inhibitörleri ve anjiyotensin-reseptör blokörleri ile eş zamanlı kullanımı tek bir renin-
anjiyotensin-aldesteron sistemi ajanı kullanımı ile karşılaştırıldığında hipotansiyon, senkop,
hiperkalemi ve kötüleşen böbrek fonksiyonu (akut böbrek yetmezliği dahil) sıklığı artmıştır.
Çift blokaj (örn ACE-inhibitörü ile anjiyotensin II reseptör antagonistinin kombine
kullanılması) ayrı ayrı böbrek fonksiyonu, potasyum düzeyleri ve kan basıncı yakından
takip edilerek kişiye göre sınıflandırılmalıdır (bkz. Bölüm 4.4).
Trisiklik antidepresanlar / Antipsikotikler / Anestezikler/ Narkotikler
Bazı anestezik medikal ürünler, trisiklik antidepresanlar ve/veya antipsikotik ilaçlar ile ACE
inhibitorlerinin eş zamanlı kullanımı, kan basıncının beklenenden fazla düşmesine sebep
olabilir. (bkz. Bölüm 4.4)
Non-Steroid Antiinflamatuvar İlaçlar (NSAİİ) (Aspirin dahil) ≥3 g/gün
Diğer ACE inhibitörleriyle olduğu gibi, ACEPRİX®'in non steroid antiinflamatuvar bir
ilaçla (örneğin, asetilsalisilik asitin antiinflamatuvar dozları, COX-2 inhibitörleri ve selektif
olmayan NSAİİ) birlikte kullanımı, ACEPRİX®'in antihipertansif etkisini azaltabilir. Bu
etki, NSAİİ kullanımından önce silazapril tedavisi yapılan hastalarda ortaya çıkmamaktadır.
ACE inhibitörleri ve NSAİİ’nin birlikte kullanılması, özellikle azalmış böbrek fonksiyonu
olan hastalarda, akut böbrek yetmezliği de dahil böbrek fonksiyonlarında bozulma ve serum
potasyum düzeylerinde artışa sebep olabilir. Bu ilaçların kombinasyonu, özellikle de
yetişkin hastalarda dikkatli kullanılmalıdır. Hastalar, kombine kullanımın başlamasından
sonra, periyodik olarak yeterli miktarda hidrate edilmeli ve renal fonksiyonları izlenmelidir.
7 / 1 4mTOR İnhibitörleri
ACE inhibitörlerinin, mTOR inhibitörü (örn. temsirolimus, everolimus) terapisi ile eş
kullanımı, anjiyoödem riskinin artmasına neden olabilir (bkz. Bölüm 4.4).
Sempatomimetikler
Sempatomimetikler, ACE inhibitörlerinin antihipertansif etkilerini azaltabilir.
Antidiyabetikler
Epidemiyolojik çalışmalar, ACE inhibitörleri ile antidiyabetik ilaçların (insülin, oral
hipoglisemik ajanlar) eş zamanlı kullanılmasının, kan glikoz değerini düşürme etkisini
artırabileceği ve sonuç olarak hipoglisemi riski oluşturduğunu ortaya koymuştur. Bu
fenomen ayrıca, kombine tedavinin ilk haftalarında ve renal yetmezliği olan hastalarda bu
etkinin oluşma ihtimalinin daha yüksek olduğunu da göstermiştir.
Altın içeren preparatlar
ACE inhibitörleri ile eş zamanlı olarak enjektabl altın (sodyum aurothiomalate) tedavisi
gören hastalarda, seyrek olarak Nitritoid reaksiyonları (yüz kızarması, bulantı, kusma ve
hipotansiyon semptomlarını içeren) rapor edilmiştir.
Diğerleri
Silazapril, digoksin ile birlikte uygulandığında, digoksinin plazma konsantrasyonlarında
artışla karşılaşılmamıştır. Silazapril; nitratlar, kumarin antikoagülanlar ve H reseptör
2
blokörleri ile birlikte kullanıldığında klinikte anlamlı herhangi bir ilaç etkileşimi
gözlenmemiştir.
4.6. Gebelik ve laktasyon
Genel tavsiye
Gebelik kategorisi: D’dir.
Çocuk doğurma potansiyeli bulunan kadınlar/Doğum kontrolü (Kontrasepsiyon)
Çocuk doğurma potansiyeli bulunan kadınlarda planlanmış bir gebelikten önce uygun bir
alternatif tedaviye geçilmelidir.
Gebelik dönemi
ACEPRİX®’in gebelik ve/veya fetus/yeni doğan üzerinde zararlı farmakolojik etkileri
bulunmaktadır.
ACEPRİX® gerekli olmadıkça gebelik döneminde kullanılmamalıdır.
ACEPRİX® ile deneyim olmamasına karşın, diğer ACE inhibitörlerinin gebe kadınlarda
oligohidramnioz ve neonatal hipotansiyon ve/veya anüriye neden olduğu bilinmektedir.
Gebe kadınlara fetusa zarar potansiyeli konusunda bilgi verilmelidir (Bkz. Bölüm 4.3
Kontrendikasyonlar).
Gebelik teşhis edildiğinde ACEPRİX® tedavisi durdurulmalı ve uygun alternatif tedavi
başlatılmalıdır.
8 / 1 4Laktasyon dönemi
ACEPRİX®’in insanda anne sütüne geçip geçmediği bilinmemektedir. ACEPRİX® emziren
annelerde kullanılmamalıdır.
Üreme yeteneği/Fertilite
Bilinmemektedir.
4.7. Araç ve makine kullanımı üzerindeki etkiler
Özellikle tedaviye yeni başlandığında baş dönmesi ve halsizlik gibi etkilerin ortaya
çıkabileceği araç ve makine kullanırken göz önünde bulundurulmalıdır.
4.8. İstenmeyen Etkiler
a) Güvenlik profili
ACE inhibitörü kullanan hastalarda ilaca bağlı en sık görülen advers etki öksürük, deri
döküntüsü, renal disfonksiyondur. Kadınlarda ve sigara içmeyen kişilerde öksürük daha sık
gözlenmiştir. Öksürüğü tolere edebilen hastalarda, tedaviye devam edilmesi uygun
bulunmaktadır. Bazı durumlarda ise dozun azaltılması gerekebilir.
Tedavinin kesilmesine neden olacak şiddetteki ilaca bağlı yan etkiler, ACE inhibitörü alan
hastaların % 5’inden daha az kısmında görülmektedir.
b) Advers etki listesi
Silazapril ve/veya diğer ACE inhibitörlerinin kullanımına bağlı klinik çalışmalardan ve
pazarlama sonrası verilerden elde edilen advers reaksiyonlar aşağıda belirtilmiştir. Sıklık
tahmini toplam 7171 hastanın katıldığı silazapril klinik çalışmasında her bir advers etkiyi
raporlayan hasta oranına göre yapılmıştır. Silazapril klinik çalışması sırasında gözlenmeyen
ancak ACE inhibitörlerinin kullanımına bağlı olarak veya pazarlama sonrası bildirilen vaka
raporları ‘seyrek’ olarak sınıflandırılmıştır.
Çok yaygın (>1/10); yaygın (>1/100 ila <1/10); yaygın olmayan (>1/1000 ila <1/100);
seyrek (>1/10000 ila <1/1000); çok seyrek (<1/10,000), bilinmiyor (eldeki verilerden
hareketle tahmin edilemiyor).
Kan ve lenf sistemi hastalıkları
Seyrek: Nötropeni, agranülositoz, trombositopeni, anemi
Bağışıklık sistemi hastalıkları
Yaygın olmayan: Anjiyoödem (yüz, dil, dudak, larenks, gastrointestinal sistemi içerebilir)
Seyrek: Anafilaksi, Lupus benzeri sendrom (vaskulit, miyalji, artralji/artrit, pozitif
antinükleer antikorlar, eritrosit sedimentasyon oranında artış, eozinofili, lökositoz gibi
belirtileri içerebilir)
Sinir sistemi hastalıkları
Yaygın: Baş ağrısı
Yaygın olmayan: Disguzi
Seyrek: Serebral iskemi, geçici iskemik atak, iskemik inme, periferal nöropati
9 / 1 4Kardiyak hastalıkları
Yaygın olmayan: Miyokardiyal iskemi, anjina pektoris, taşikardi, palpitasyon
Seyrek: Miyokard infarktüsü, aritmi
Vasküler hastalıkları
Yaygın: Baş dönmesi
Yaygın olmayan: Hipotansiyon, postural hipotansiyon. Hipotansiyon belirtileri senkop,
güçsüzlük, baş dönmesi ve görme bozukluğu olabilir.
Solunum, göğüs bozuklukları ve mediastinal hastalıkları
Yaygın: Öksürük
Yaygın olmayan: Dispne, bronkospazm, rinit
Seyrek: İntersitisyel akciğer hastalığı, bronşit, sinüzit
Gastrointestinal hastalıkları
Yaygın: Bulantı
Yaygın olmayan: Ağız kuruluğu, aftöz stomatit, iştah azalması, diyare, kusma
Seyrek: Glossit, pankreatit
Hepato-bilier hastalıkları
Seyrek: Yüksek karaciğer fonksiyon testleri (transaminazlar, bilirubin, alkalen fosfataz,
gama GT) ve nekrozlu veya nekrozsuz kolestatik hepatit
Deri ve deri altı doku hastalıkları
Yaygın olmayan: Döküntü, makülo-papüler döküntü
Seyrek: Psoriasiform dermatit, psoriasis, liken planus, eksfoliyatif dermatit, ürtiker, eritema
multiforme, Stevens-Johnson sendromu, toksik epidermal nekroliz, büllöz pemfigoid,
pemfigus, kaposi sarkomu, vaskulit/purpura, fotosensitivite reaksiyonları, alopesi,onikoliz.
Kas-iskelet bozukluklar, bağ doku ve kemik hastalıkları
Yaygın olmayan: Kas krampları, miyalji, artralji,
Böbrek ve idrar hastalıkları
Seyrek: Renal bozukluk, akut renal yetmezlik, kan kreatinin artışı, kan üre artışı,
hiperkalemi, hiponatremi, proteinüri, nefrotik sendrom, nefrit.
Üreme sistemi ve meme hastalıkları
Yaygın olmayan: İmpotans
Seyrek: Jinekomasti
Genel bozukluklar ve uygulama bölgesine ilişkin hastalıkları
Yaygın: Yorgunluk
Yaygın olmayan: Aşırı terleme, al basması (flushing) asteni, uyku bozukluğu
c) Seçilmiş advers olayların açıklanması
Hipotansiyon ve postural hipotansiyon özellikle risk altındaki hastalarda tedavinin
başlangıcında veya doz artışına bağlı görülebilir.
Renal hasar ve böbrek yetmezliği büyük olasılıkla şiddetli kalp yetmezliği, renal arter
stenozu, önceden böbrek hastalığı var olan hastalarda veya volüm açığı olan kişilerde
meydana gelir.
10 / 1 4Hiperkalemi daha çok potasyum tutucu diüretikler veya potasyum takviyesi kullanmakta
olan hastalarda ortaya çıkar.
Serebrovasküler hastalığı olan kişilerde ACE inhibitörlerine bağlı seyrek olarak raporlanan
serebral iskemi, geçici iskemik atak ve iskemik şok hipotansiyonla ilişkili olabilir. Benzer
biçimde, iskemik kalp hastalığı olan kişilerde miyokard iskemisi hipotansiyona bağlı
olabilir.
Plasebo alan hastalardaki baş ağrısı insidansı ACE inhibitörü kullanan hastalara göre daha
yüksek olmasına karşın en sık raporlanan advers olaydır.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar/risk dengesinin sürekli olarak izlenmesine
olanak sağlar. Sağlık mesleği mensuplarının herhangi bir şüpheli advers reaksiyonu
Türkiye Farmakovijilans Merkezi (TÜFAM)’ne bildirmeleri gerekmektedir
(www.titck.gov.tr; e-posta: tufam@titck.gov.tr; tel: 0 800 314 00 08; faks: 0 312 218 35
99)
4.9. Doz aşımı ve tedavisi
Sağlıklı gönüllülerde 160 mg'a varan tek doz silazapril uygulamalarının bile kan basıncı
üzerinde istenmeyen bir etki yaratmadığı saptanmıştır.
Hastalardaki doz aşımı konusunda sınırlı veri bulunmaktadır. Aşırı doz ACE inhibitörü
kullanımına ilişkin semptomlar hipotansiyon, dolaşım şoku, elektrolit dengesizliği, böbrek
yetmezliği, hiperventilasyon, taşikardi, palpitasyon, bradikardi, baş dönmesi, anksiyete ve
öksürüktür.
Doz aşımı %0.9’luk intravenöz infüzyon NaCl çözeltisi ile tedavi edilir. Eğer hipotansiyon
gerçekleşirse hasta şok pozisyonuna getirilmelidir. Eğer uygun durumdaysa, anjiyotensin II
infüzyon ve/veya damar içine katekolaminler ile tedavi de kabul edilebilir. Kalp pili
terapisi, tedavi-dirençli bradikardi için endikedir. Hayati işaretler, serum elektrolitleri ve
kreatinin konsantrasyonları sürekli izlenmelidir.
Gerekli görüldüğünde, ACEPRİX®'in aktif formu olan silazaprilat, hemodiyaliz ile vücuttan
uzaklaştırılabilir.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grup: Anjiyotensin dönüştürücü enzim (ACE) inhibitörleri
ATC Kodu: C09AA08
Etki mekanizması: Silazapril, renin-anjiyotensin-aldosteron sistemini baskılayarak, inaktif
anjiyotensin I'in güçlü bir vazokonstrüktör olan anjiyotensin II'ye dönüşümünü engelleyen
spesifik ve uzun etkili bir anjiyotensin dönüştürücü enzim (ACE) inhibitörüdür. Önerilen
11 / 1 4dozlarda, ACEPRİX®'in hipertansiyon ve kronik kalp yetmezliği hastalarındaki etkisi 24
saate kadar devam eder. Normal böbrek fonksiyonlu vakalarda, ACEPRİX® tedavisi
sırasında serum potasyumu genellikle normal sınırlarda seyreder. ACEPRİX® ile birlikte
potasyum tutucu diüretik kullanmakta olan hastalarda potasyum seviyeleri yükselebilir
(Bkz. Bölüm 4.4 ve 4.5).
Klinik etkililik çalışmaları:
Hipertansiyon
Silazapril, ayakta ve yatar pozisyondaki sistolik ve diyastolik kan basıncında, genellikle
ortostatik özellik göstermeksizin düşüş sağlar. Renal hipertansiyonda ve esansiyel
hipertansiyonun tüm evrelerinde etkilidir. Silazapril’in anti-hipertansif etkisi, genellikle doz
alımından sonra ki ilk saat içinde ortaya çıkar ve maksimum etki dozlamadan sonra üç ile
yedi saat arasında gözlenir. Genel olarak kalp atım hızı değişmez. Refleks taşikardi oluşmaz,
ancak kalp atım hızında küçük ve klinik önemi olmayan değişiklikler oluşabilir. Bazı
hastalarda kan basıncını düşürücü etkisi, ilaç alım dönemi sonuna doğru azalabilir.
Silazapril’in antihipertansif etkisi, uzun süreli tedavi boyunca devam eder. Silazapril’in
birden kesilmesinden sonra kan basıncında ani bir yükselme gözlenmemiştir. Klinikte
gözlenen belirgin kan basıncı düşüşüne karşın, orta ya da ileri derecede böbrek yetmezliği
bulunan hipertansiyonlu hastalarda, silazapril tedavisi glomerüler filtrasyon hızı ve böbrek
kan akımını genel olarak değiştirmemektedir.
Diğer ACE inhibitörlerinde olduğu gibi, siyah ırkta silazaprilin kan basıncını düşürücü
etkisinin siyah olmayan ırklara göre daha az olabileceği ileri sürülmektedir. Ne var ki,
yanıtlardaki ırk çeşitliliği artık silazapril ile hidroklorotiyazid kombine kullanıldığında daha
belirgindir.
Kronik kalp yetmezliği
Kronik kalp yetmezliği hastalarında, aktive olan renin-anjiyotensin-aldosteron ve
sempatik sinir sistemi genellikle sistemik vazokonstrüksiyona, su ve tuz retansiyonuna yol
açmaktadır. Silazapril, renin-anjiyotensin-aldosteron sistemini baskılar ve diüretik ve/veya
dijital kullanmakta olan kalp yetmezliği hastalarında sistemik vasküler direnci (afterload) ve
pulmoner kapiller wedge basıncını (preload) düşürerek, yetmezlikteki kalbin yükünü azaltır.
Buna ek olarak, bu hastaların egzersiz toleransında belirgin bir artış ve yaşam kalitesinde
gelişme sağlar. Hemodinamik ve klinik etkiler hemen ortaya çıkar ve kalıcı olur.
5.2. Farmakokinetik özellikler
Emilim:
Silazapril yüksek oranda emilir ve hızla aktif şekli olan silazaprilata dönüşür. ACEPRİX®
alınmasından hemen önce yemek yenmesi emilimi biraz geciktirir ve çok hafif azaltır, ancak
bunun terapötik yönden önemi yoktur.
Dağılım:
Maksimum plazma konsantrasyonları ilaç alındıktan sonra iki saat içinde saptanır ve doz ile
doğrudan orantılıdır. Silazaprilin plazma proteinlerine bağlanma oranı %20 - 30'dur ve
küçük bir dağılım hacmine (20-30 litre) sahiptir.
12 / 1 4Biyotransformasyon:
Yüksek oranda emilen silazapril, hızla aktif olan silazaprilata dönüşür. Oral silazapril
alındığında aktif şekil olan silazaprilatın biyoyararlanımı, idrarda saptanmasına dayanarak,
yaklaşık %60'tır.
Eliminasyon:
Silazaprilat böbreklerle değişmeden atılır ve günde bir doz ACEPRİX® alınması ile efektif
yarılanma-ömrü dokuz saattir.
Hastalardaki karakteristik özellikler
Böbrek yetmezliği olan hastalarda plazma silazaprilat konsantrasyonları, böbrek
fonksiyonları normal olanlara göre daha yüksektir, çünkü kreatinin klerensi düşük olduğu
için ilacın klerensi de azalır. Tam böbrek yetmezliği olan hastalarda hiç eliminasyon olmaz,
ancak hemodiyaliz hem silazapril, hem de silazaprilat konsantrasyonlarını belirli bir
seviyeye kadar indirir.
Yaşlarına göre böbrek fonksiyonları normal olan yaşlı hastalarda, plazma silazaprilat
konsantrasyonları genç hastalara göre %40 kadar yüksek ve klerensi %20 kadar düşük
olabilir.
Karaciğer yetmezliği: Benzer farmakokinetik değişiklikler, orta derecede ve ağır karaciğer
sirozu olan hastalarda da görülür.
Kronik kalp yetmezliği: Kronik kalp yetmezliği vakalarında, silazaprilat klerensi ile
kreatinin klerensi arasında korelasyon vardır. Dolayısıyla, böbrek fonksiyon bozukluğu
vakalarında daha ileri bir doz ayarlamasına gerek duyulmaz (Bkz. Bölüm 4.2 - Özel
popülasyona ilişkin ek bilgiler).
5.3. Klinik öncesi güvenlilik verileri
Genel farmakoloji, tekrarlı doz toksisitesi, genotoksisite ve karsinojenik potansiyel gibi
konvansiyonel çalışmalara dayanan preklinik veriler, silazaprilin insanlar için özel bir
tehlike oluşturmadığını göstermektedir.
Anjiyotensin dönüştürücü enzim inhibitör grubu ilaçların geç dönem fötal gelişim
üzerindeki advers etkileri indüklediği ve böylelikle fötal ölümlere ve konjenital etkilere
(özellikle kafatası) yol açtığı bildirilmiştir. Ayrıca, fötotoksisite, rahimiçi gelişme geriliği ve
patent duktus arteriozus (PDA) da gözlemlenmiştir. Bu gelişimsel anomalilerin bir kısmının
ACE inhibitörlerinin fötal renin-anjiyotensin sistemine direkt etkisinden
kaynaklanmaktadır. Diğer bir etki ise maternal hipotansiyonun ve fötal plasental kan akımı
ve fötüsa oksijen/besin iletimindeki azalmanın yol açtığı iskemiden kaynaklandığı
düşünülmektedir.
6. FARMASÖTİK ÖZELLİKLER
6.1. Yardımcı maddelerin listesi
Laktoz monohidrat
Mısır nişastası
Hidroksipropilmetilselüloz 3CPS
13 / 1 4Talk
Sodyum stearil fumarat
Titanyum dioksit [E171]
Kırmızı demir oksit [E172]
6.2. Geçimsizlikler:
Bilinen bir geçimsizliği bulunmamaktadır.
6.3. Raf ömrü:
24 ay
6.4. Saklamaya yönelik özel tedbirler
25ºC’nin altındaki oda sıcaklığında saklayınız.
6.5. Ambalajın niteliği ve içeriği
ACEPRİX®, Al/Al blister içerisinde 30 film tabletlik paket büyüklüğünde satışa
sunulmuştur.
6.6. Beşeri tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller ‘Tıbbi atıkların kontrolü yönetmeliği’ ve
‘Ambalaj ve Ambalaj Atıklarının Kontrolü yönetmelikleri’ne uygun olarak imha
edilmelidir.
7. RUHSAT SAHİBİ
Ali Raif İlaç San. A.Ş.
Yeşilce Mahallesi
Doğa Sokak No: 4
34418 Kağıthane / İSTANBUL
8. RUHSAT NUMARASI
225/60
9. İLK RUHSAT TARİHİ/RUHSAT YENİLEME TARİHİ
İlk ruhsat tarihi: 28.06.2010
Ruhsat yenileme tarihi: -
10. KÜB’ÜN YENİLENME TARİHİ
14 / 1 4