KISA ÜRÜN BİLGİSİ
1. BEŞERİ TIBBİ ÜRÜNÜN ADI
KOVEL 625 mg film kaplı tablet
2. KALİTATİF VE KANTİTATİF BİLEŞİM
Etkin madde: Her bir film kaplı tablet 625,00 mg kolesevelam hidroklorür içerir.
Yardımcı maddeler:
Yardımcı maddeler için 6.1’e bakınız.
3. FARMASÖTİK FORM
Film kaplı tablet
Beyaz-beyazımsı renkli, oblong film kaplı tablet
4. KLİNİK ÖZELLİKLER
4.1. Terapötik endikasyonlar
KOVEL,
- Statin tedavisini tolere edemeyen veya statin tedavisinin uygun olmadığı
düşünülen primer hiperkolesterolemili yetişkin hastalarda yükselmiş LDL-K
(düşük yoğunluklu lipoprotein) ve total kolesterolün düşürülmesinde diyete ek
tedavi olarak endikedir.
- 3-hidroksi-3-metil-glutaril-koenzim A (HMG-CoA) redüktaz inhibitörü (statin) ile
birlikte, tek başına statinle yeterli olarak kontrol edilemeyen primer
hiperkolesterolemili yetişkin hastalarda diyete ek tedavi olarak LDL-K
seviyelerinde ek düşüş sağlanmasında endikedir.
- Ailesel hiperkolesterolemi dahil primer hiperkolesterolemili yetişkin hastalarda
statinlerle birlikte veya statin olmadan, ezetimib ile birlikte kombinasyon halinde
kullanılabilir.
4.2. Pozoloji ve uygulama şekli
Pozoloji/uygulama sıklığı ve süresi:
Monoterapi
KOVEL’in önerilen başlangıç dozu öğünlerle birlikte alınan günde iki kez 3 tablet veya
günde bir kez 6 tablettir. Maksimum olarak önerilen doz günde 7 tablettir.
Tedavi sırasında kolesterol düşürücü diyete devam edilmelidir ve uygun başlangıcı ve
yeterli uzun süreli tedavi cevaplarını doğrulamak için serum total-K, LDL-K ve
trigliserid seviyeleri periyodik olarak belirlenmelidir.
Eşzamanlı uygulamaya ilişkin veri mevcut olmadığında veya terapötik düzeyde minör
varyasyonlar klinik açıdan önemli olup eşzamanlı uygulamada ilaç etkileşimi göz ardı
edilemediğinde, eşzamanlı olarak uygulanan ilacın emiliminin azalma riskini minimize
etmek için KOVEL eşzamanlı uygulanacak ilaçtan en az dört saat önce veya dört saat
sonra uygulanmalıdır.
1/10Kombinasyon tedavisi
Bir statinle veya statin ile birlikte ezetimible kombinasyonunda KOVEL’in önerilen dozu
günde 4-6 tablettir. Önerilen maksimum doz öğünlerle birlikte alınan günde iki kez 3
tablet veya günde bir kez 6 tablettir. Klinik çalışmalar kolesevelamın statinlerle veya
ezetimible eş zamanlı olarak ya da ayrı ayrı uygulanabileceğini göstermiştir.
Uygulama şekli:
KOVEL oral yolla alınmalı ve sıvı yardımıyla bütün olarak yutulmalıdır. KOVEL’in
yemeklerle ile birlikte alınması önerilir.
Özel popülasyonlara ilişkin ek bilgiler:
Böbrek yetmezliği:
Böbrek yetmezliği olan hastalarda KOVEL kullanımına yönelik özel bir önlem veya doz
ayarlaması önerilmemektedir.
Karaciğer yetmezliği:
Karaciğer yetmezliği olan hastalarda KOVEL kullanımına yönelik özel bir önlem veya
doz ayarlaması önerilmemektedir.
Pediatrik popülasyon:
Mevcut veriler Bölüm 5.1’de yer almaktadır ancak pediyatrik popülasyona ilişkin doz
önerisi yapılamamaktadır.
Geriyatrik popülasyon:
Yaşlılarda herhangi bir doz ayarlamasına gerek yoktur.
4.3. Kontrendikasyonlar
KOVEL,
- Kolesevelam’a veya KOVEL’in içeriğindeki herhangi bir bileşene karşı aşırı
duyarlılığı olanlarda,
- Bağırsak veya biliyer obstrüksiyon durumlarında kontrendikedir.
4.4. Özel kullanım uyarıları ve önlemleri
Kolesevelam ile tedaviye başlamadan önce hiperkolesteroleminin sekonder nedenleri
(örneğin yeterli kontrol edilemeyen diabetus mellitus, hipotiroidizm, nefrotik sendrom,
disproteinemi, obstrüktif karaciğer rahatsızlığı) tanımlanmalı ve uygun bir şekilde tedavi
edilmelidir.
Siklosporin tedavisi alan ve kolesevelam tedavisine başlayacak veya son verecek olan
hastalar veya kolesevelam tedavisi alan ve siklosporin tedavisine başlaması gereken
hastalar:
Kolesevelam siklosporinin biyoyararlanımını düşürmektedir (bakınız 4.5). Kolesevelam
tedavisi almakta olan ve siklosporine başlayan hastalar normal olarak gözlenen
siklosporin kan konsantrasyon değerlerine ve normal doz ayarına sahip olmalıdırlar.
Siklosporin tedavisi almakta olan ve kolesevelam tedavisine başlayan
hastalarda siklosporin kan konsantrasyonları kombinasyon tedavisinden önce
ve kombine tedavi başlangıcından itibaren sık aralıklarla takip edilmeli ve doz uygun
şekilde ayarlanmalıdır. Kolesevelam tedavisi bırakıldığında siklosporin kan
konsantrasyonlarının yükseleceği dikkate alınmalıdır. Bu nedenle siklosporin ile birlikte
kolesevelam alan hastalarda kolesevelam tedavisi bırakılmadan önce ve bırakıldıktan
sonra sık aralıklarla siklosporin kan konsantrasyonları ölçülmeli ve dozu uygun olarak
2/10ayarlanmalıdır. Trigliserid seviyeleri 3.4 mmol/L’den fazla olan hastaları tedavi ederken
kolesevelamın trigliserit arttırıcı etkisinden dolayı dikkatli olunmalıdır. Trigliserid
seviyeleri 3.4 mmol/L’den fazla olan hastalar klinik çalışmaların dışında tutulduğu
için güvenirlik ve etkinlik bu hastalar için belirlenmemiştir.
Kolesevelamın disfaji, yutma bozukluğu, şiddetli gastrointestinal motilite
bozuklukları, inflamatuvar bağırsak hastalığı, karaciğer yetmezliği ve majör
gastrointestinal kanal ameliyatı olan hastalarda güvenirliği ve etkinliği kanıtlanmamıştır.
Bu nedenle bahsedilen rahatsızlıklara sahip hastalarda KOVEL kullanılırken dikkatli
olunmalıdır.
Kolesevelam mevcut olan konstipasyonu indükleyebilir veya kötüleştirebilir.
Konstipasyon riski özellikle koroner kalp rahatsızlığı ve angina pektorisi olan hastalarda
göz önünde bulundurulmalıdır.
Kolesevelam gibi safra asidi bağlayıcı ilaçlar K vitamini emilimini azalttığından
varfarinin antikoagülan etkisini etkiler. Varfarin veya benzeri ilaçlar alan hastalarda
antikoagülan tedavisi yakından izlenmelidir (4.5’e bakınız).
Kolesevelam oral kontraseptiflerle eş zamanlı olarak uygulandığında oral
kontraseptiflerin biyoyararlanımını etkileyebilir. Herhangi bir etkileşim riskini en aza
indirmek için kolesevelamın oral kontraseptif ilaçlardan en az 4 saat sonra alınması
önemlidir (4.5’e bakınız).
4.5. Diğer tıbbi ürünler ile etkileşimler ve diğer etkileşim şekilleri
Genel
Kolesevelam diğer ilaçların biyoyararlanımını etkileyebilir. Terapötik seviyede minör
varyasyonlar klinik açıdan önemli olacağından eş zamanlı ilaç kullanımı ile ilaç
etkileşimleri göz ardı edilemediği durumlarda, eş zamanlı olarak kullanılan ilacın
emiliminin azalma riskini minimize etmek için, kolesevelam eş zamanlı ilaç
uygulamasından en az 4 saat önce veya en az 4 saat sonra uygulanmalıdır. Kolesevelam
ile eş zamanlı alınacak ilaçların bölünmüş dozlar halinde uygulanması gerekiyorsa
ihtiyaç duyulan kolesevelam dozunun günde bir kere alınabileceği göz önünde
bulundurulmalıdır.
Kan seviyelerindeki değişikliklerin etkinlik ve güvenlilikleri üzerine klinik açıdan önemli
etkilerinin olabileceği tıbbı ürünler uygulanırken serum seviyelerinin veya etkilerinin
izlenmesi hekimler tarafından düşünülmelidir.
Kolesevelamın etkileşim çalışmaları sadece yetişkinlerde yapılmıştır. Sağlıklı
gönüllülerle yapılan etkileşim çalışmalarında kolesevelamın digoksin, metoprolol,
kinidin, valproik asit ve varfarinin biyoyararlanımı üzerine etkisi olmamıştır.
Kolesevelam sürekli salınımlı verpamilin Cmaks ve EAA’sını sırasıyla yaklaşık olarak
%31 ve %11 oranında düşürmüştür. Verpamilin biyoyararlanımında yüksek derecede
değişkenlik olduğu için klinik anlamlılığı belirsizdir.
Fenitoin ile birlikte kolesevelam alan hastalarda çok seyrek olarak fenitoin seviyelerinde
azalma bildirilmiştir.
Antikoagülan tedavisi
Kolesevalam gibi safra asit bağlayıcıları K vitamini emilimini azalttığından varfarinin
antikoagülan etkisini değiştirmektedir. Bu nedenle varfarin veya benzeri ilaçlar alan
hastalarda antikoagülan tedavi, yakından takip edilmelidir. Kolesevelam ve K vitamin ile
spesifik klinik etkileşim çalışması gerçekleştirilmemiştir.
3/10Levotiroksin
Sağlıklı gönüllülerle yapılan bir etkileşim çalışmasında kolesevelam ile birlikte veya 1
saat sonra levotiroksin uygulandığında kolesevelam levotroksinin EAA ve Cmaks
değerlerini düşürmüştür. Kolesevelam levotiroksinden en az dört saat sonra
uygulandığında etkileşim gözlenmemiştir.
Oral kontraseptifler
Sağlıklı gönüllülerle yapılan bir etkileşim çalışmasında kolesevelam oral
kontraseptiflerle eş zamanlı olarak alındığında noretindronun EAA’sını, etinilestradiolün
ise EAA ve Cmaks değerleri düşmüştür. Bu etkileşim kolesevelam oral kontraseptiften 1
saat sonra uygulandığında da gözlemlenmiştir. Bununla birlikte kolesevelam oral
kontraseptiften 4 saat sonra uygulandığında etkileşim gözlemlenmemiştir.
Siklosporin
Sağlıklı gönüllülerle yapılan bir etkileşim çalışmasında siklosporin ve kolesevelamın
birlikte uygulanması siklosporinin EAA 0-∞ ve Cmaks’ını sırasıyla %34 ve % 44
oranında anlamlı ölçüde düşürmüştür. Bu açıdan siklosporin kan konsantrasyonlarının
yakından izlenmesi tavsiye edilmektedir (bkz. bölüm 4.4). Buna ek olarak siklosporin ve
kolesevelamın birlikte uygulanmasına bağlı riskleri en aza indirgemek için, kolesevelam
siklosporinden en az 4 saat sonra alınmalıdır. Ayrıca siklosporin ve kolesevelamın alım
zamanı teorik olarak siklosporinin biyoyararlanımının azalma derecesini
etkileyebileceğinden kolesevelam her zaman aynı zamanda alınmalıdır.
Statinler
Klinik çalışmalarda kolesevelam statinlerle birlikte uygulandığında beklendiği gibi ek bir
LDL kolesterol düşürücü etki gözlemlenmiştir ve beklenmeyen hiçbir etki görülmemiştir.
Bir etkileşim çalışmasında kolesevelamın lovastatinin biyoyararlanımı üzerine etkisi
olmamıştır.
Antidiyabetik ilaçlar
Kolesevelam ve gliburidinin (glibenkalmid olarak bilinen) birlikte uygulanması
gliburidin EAA0-∞ ve Cmaks’ında sırasıyla %32 ve %47’lik düşüş meydana getirmiştir.
Kolesevelam gliburidden 4 saat sonra uygulandığında etkileşim meydana gelmemiştir.
Kolesevelam ve repaglinidin birlikte uygulanması EAA üzerinde bir etki yapmamıştır ve
repaglinidin Cmaks’ını %19 oranında düşürmüştür (klinik anlamlılık bilinmemektedir).
Kolesevelam repaglinidden 1 saat sonra uygulandığında etkileşim göstermemiştir.
Sağlıklı gönüllülerle kolesevelam ve pioglitazon eş zamanlı olarak uygulandığında hiçbir
etkileşim gözlenmemiştir.
Ursodeoksikolik asit
Kolesevelam ağırlıklı olarak hidrofibik safra asitlerine bağlanır. Yapılan bir klinik
çalışmada kolesevelam endojen (hidrofilik) ursodeoksikolik asitin fekal atılımını
etkilememiştir. Buna rağmen ursodeoksikolik asit ile uygun etkileşim çalışmaları
yapılmamıştır. Birlikte alınan ilacın emiliminin azalma riskini en aza indirgemek için
kolesevelam birlikte alınan ilaçtan en az dört saat önce veya en az dört saat sonra
uygulanmalıdır. Ursodeoksikolik asit ile tedavinin klinik etkilerinin izlenmesi
düşünülmelidir.
4/10Diğer etkileşimler
Kolesevelam 1 yılı aşkın klinik çalışmalar sırasında A, D, E veya K vitamini
absorbsiyonunda klinik olarak anlamlı herhangi bir düşüşü indüklememiştir. Buna
rağmen malabsorbsiyonu olan hastalar gibi K vitamini hassasiyeti olan veya yağda
çözünen vitamin yetmezliği olan hastalarda tedavi yapılırken dikkat edilmelidir. Bu
hastalarda A, D ve E vitamin seviyelerinin izlenmesi ve koagülsayon parametrelerinin
ölçülmesi aracılığıyla K vitamini durumunun değerlendirilmesi tavsiye edilmektedir.
Gerektiğinde vitamin takviyesi yapılmalıdır.
Özel popülasyonlara ilişkin ek bilgiler:
Özel popülasyonlara ilişkin herhangi bir etkileşim çalışması yapılmamıştır.
Pediyatrik popülasyon:
Pediyatrik popülasyona ilişkin bir etkileşim çalışması bulunmamaktadır.
4.6. Gebelik ve laktasyon
Genel tavsiye
Gebelik kategorisi: B
Çocuk doğurma potansiyeli bulunan kadınlar/Doğum kontrolü (Kontrasepsiyon)
Kolesevelamın eş zamanlı kullanımı, oral yolla alınan doğum kontrol ilaçları ile
etkileşime neden olmaktadır. Bu nedenle birlikte kullanımının gerekli olduğu
durumlarda KOVEL, oral kontraseptiflerden en az dört saat önce alınmalıdır (bkz.,
bölüm 4.5.)
Gebelik dönemi
KOVEL için, gebeliklerde maruz kalmaya ilişkin klinik veri mevcut değildir.
Hayvanlar üzerinde yapılan çalışmalar, gebelik/ embriyonel/fetal gelişim/ doğum ya da
doğum sonrası gelişim ile ilgili olarak doğrudan ya da dolaylı zararlı etkiler olduğunu
göstermemektedir. Gebe kadınlara verilirken tedbirli olunmalıdır.
Laktasyon dönemi
Kolesevelam’ın anne sütüne geçip geçmediği bilinmemektedir. Emzirme dönemindeki
kadınlardaki güvenirliği kanıtlanmamıştır. Emziren kadınlara reçete edilirken dikkatli
olunmalıdır.
Üreme yeteneği/Fertilite
Sıçanlarda ve tavşanlarda yapılan hayvan üreme çalışmaları fetal zararlı etkiler olduğunu
göstermemiştir. Vitaminler ve diğer besin maddelerine ihtiyaç gebelik döneminde
artmıştır. Buna rağmen kolesevelamın yağda çözünen vitaminlerin üzerine etkisi gebe
kadınlarda çalışılmamıştır. Hayvan üreme çalışmalarında insanlara uygulanan maksimum
dozun sırasıyla 50 ve 17 katı dozlarda sıçan ve tavşanlara uygulandığında fetal zararlı
etki göstermemiştir. Hayvanlardaki üreme çalışmaları insanlardaki etkinin tahmin
edilmesinde her zaman yeterli bir belirteç olamayacağından bu ilaç ancak açıkça gerekli
olduğu takdirde gebelik döneminde kullanılmalıdır.
4.7. Araç ve makine kullanımı üzerindeki etkiler
Kolesevelam, araç ve makine kullanma yeteneğini etkilemez ya da etkisi
önemsenmeyecek düzeydedir.
5/104.8. İstenmeyen etkiler
Yaklaşık 1400 kişiyi kapsayan kontrollü klinik çalışmalarda kolesevelam verilen
hastalarda aşağıda verilen advers etkiler bildirilmiştir.
Sıklık kategorileri: Çok yaygın (≥1/10); yaygın (≥1/100 ila <1/10); yaygın olmayan
(≥1/1.000 ila <1/100); seyrek (≥1/10.000 ila <1/1.000); çok seyrek (<1/10.000);
bilinmiyor (eldeki verilerden hareketle tahmin edilemiyor).
Sinir sistemi hastalıkları
Yaygın: Baş ağrısı
Gastrointestinal hastalıkları
Çok yaygın: Flatulans, konstipasyon
Yaygın: Kusma, diyare, dispepsi, karın ağrısı, anormal dışkı, mide bulantısı,
abdominal distensiyon
Yaygın olmayan: Disfaji
Çok seyrek: Pankreatit
Kas-iskelet bozukluklar, bağ doku ve kemik hastalıkları
Yaygın olmayan: Miyalji
Ölçülen parametrelere etkisi
Yaygın: Artmış serum trigliserid seviyeleri
Yaygın olmayan: Artmış serum transaminaz seviyeleri
Aynı kontrollü klinik çalışmalarda plasebo alan hastalarda flatulans ve diyare insidansı
daha yüksek olmuştur. Kolesevelam alan hastalar arasında sadece konstipasyon ve
dispepsi bildirim oranı plaseboyla karşılaştırıldığında daha yüksek olmuştur.
Advers etkiler genellikle hafif veya orta şiddete olmuştur.
Kolesevelamın statinlerle veya ezetimib ile kombinasyonu genel olarak iyi tolere
edilmiştir ve advers etkiler statinlerin veya ezetimibin tek başlarına kullanımındaki
bilinen güvenirlik profili ile tutarlı olmuştur.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar/risk dengesinin sürekli olarak
izlenmesine olanak sağlar. Sağlık mesleği mensuplarının herhangi bir şüpheli advers
reaksiyonu Türkiye Farmakovijilans Merkezi (TÜFAM)'ne bildirmeleri gerekmektedir
(www.titck.gov.tr; e- posta: tufam@titck.gov.tr; tel: 0 800 314 00 08; faks: 0 312 218 35
99).
4.9. Doz aşımı ve tedavisi
Kolesevelam absorbe olmadığından sistemik toksisite riski düşüktür. Gastrointestinal
semptomlar meydana gelebilir. Önerilen maksimum dozun (günde 4.5 g (7 tablet))
aşıldığı dozlar test edilmemiştir
Doz aşımı meydana gelmesi durumunda, başlıca potansiyel zarar gastrointestinal yolun
tıkanmasıdır. Bu potansiyel tıkanıklığın lokasyonu, tıkanıklığın derecesi ve normal
bağırsak motilitesinin varlığı ya da yokluğu tedaviyi belirler.
6/105. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grubu: Safra asit bağlayıcıları
ATC kodu: C10AC04
Etki Mekanizması:
Kolesevelamın etki mekanizması birçok in vitro ve in vivo çalışmada araştırılmıştır.
Çalışmalar kolesevelamın insanlarda majör safra asidi olan glikokolik asit dahil safra
asitlerini bağladığını göstermiştir. Kolesterol safra asitlerinin tek prekürsörüdür. Normal
sindirim süresince safra asitleri barsağa salgılanır. Safra asitlerinin çok büyük bir kısmı
daha sonra bağırsak kanalından emilir ve enterohepatik dolaşım yoluyla karaciğere geri
döner.
Kolesevelam, geri emilimlerini engelleyerek bağırsakta safra asitlerine bağlanan, absorbe
olmayan, lipit düşürücü bir polimerdir. Safra asit bağlayıcılarının LDL-K düşürücü
mekanizması daha önceden şu şekilde kanıtlanmıştır: safra asidi havuzu boşaltıldığında,
kolesterolün safra asidine dönüşümünü arttıran hepatik enzim, kolesterol 7-α-hidroksilaz
up-regüle olur. Bu durum karaciğer hücrelerinde kolesterol gereksiniminin artmasına
neden olur ve kolesterol biyosentezinden sorumlu enzim HMG-CoA’nın etkisinin ve
transkripsiyonun artmasıyla ve de karaciğerde düşük yoğunluklu lipoprotein
reseptörlerinin artmasıyla sonuçlanır. Çok düşük yoğunluklu lipoprotein sentezinde
eşzamanlı bir artış meydana gelebilir. Bu kompansatuar etkiler, kanda LDL-K
klerensinin artmasına neden olur ve serumda LDL-K seviyelerinde düşüş ile sonuçlanır.
Günde 3.8 veya 4.5 g kolesevelam alan primer hiperkolesterolemili hastalarla
gerçekleştirilen 6 aylık doz yanıt çalışmasında LDL-K seviyelerinde uygulama
başlangıcından sonra 2 hafta içerisinde %15-%18 oranında düşüş gözlenmiştir. Ayrıca
total-K seviyelerinde %7-10 oranında düşüş gözlenirken HDL-K’da %3 ve trigliserid
seviyelerinde % 9-10 oranında artış görülmüştür. Apo B seviyeleri %12 oranında
azalmıştır. Plasebo alan hastalarda LDL-K, total-K, HDL-K ve Apo B seviyelerinde
değişim meydana gelmemekle birlikte trigliserit seviyeleri %5 oranında artmıştır.
Kahvaltıyla birlikte tek doz, akşam yemeğiyle birlikte tek doz veya kahvaltı ve akşam
yemeği ile birlikte bölünmüş 2 doz halinde kolesevelam uygulamasının değerlendirildiği
bir çalışmada farklı doz uygulamalarının LDL-K seviyesini azaltmada anlamlı farklılıklar
göstermediği belirtilmiştir. Bununla birlikte, gerçekleştirilen bir çalışmada kahvaltıyla
birlikte tek doz olarak uygulanan kolesevelamın trigliseridleri daha fazla arttırma eğilimi
gösterdiği belirtilmiştir.
Karma hiperlipidemili 129 hastanın yer aldığı 6 haftalık çalışmada, hastalar tek başına
fenofibrat veya 160 mg fenofibrat + 3.8 g kolesevelam almak üzere randomize
edilmişlerdir. Fenofibrat + kolesevelam tedavisi alan grupta (64 hasta) LDL-K
seviyelerinde %10 düşüş meydana gelirken sadece fenofibrat alan hastalarda (65 hasta)
%2 oranında artış olmuştur. Ayrıca non-HDL-K, total K ve Apo B seviyelerinde de
düşüş gözlenmiştir. Trigliseritlerde anlamlı olmamakla birlikte %5 oranında bir artış
meydana gelmiştir. Fenofibrat ve kolesevelam kombinasyonunun miyopati ve
hepatotoksisite riski üzerindeki etkileri bilinmemektedir.
487 hastayla gerçekleştirilen çok merkezli, randomize, çift-kör, plasebo-kontrollü
çalışmalar 2.3 - 3.8 g kolesevelam ve statinin (atorvastatin, lovastatin veya
simvastatin) eş zamanlı uygulanmasıyla LDL-K seviyelerinde %8-16 oranında ek
düşüş meydana geldiğini göstermiştir. Kolesevelam (3.8 g)- ezetimib (10 mg) kombine
tedavisine karşı tek başına 10 mg ezetimib tedavisinin LDL kolesterol seviyeleri üzerine
etkisi çok merkezli, randomize, çift kör, plasebo kontrollü, paralel grup çalışmasında
primer hiperkolesterolemisi olan 86 hastayla 6 haftalık tedavi periyodu boyunca
7/10değerlendirilmiştir. Ezetimib (10 mg/gün) ve kolesevelam (3.8 g/gün) kombinasyonu
statin yokluğunda belirgin bir kombine bir etki ile LDL kolesterolü %32 oranında
düşürmüştür ve ezetimibin monoterapisine kıyasla kolesevelam ile kombine tedavisi
%11’lik ek LDL kolesterol düşürücü etki sağlamıştır.
Tolere edilebilen maksimum statin ve ezetimib tedavisine 3.8 g kolesevelam
eklenmesinin etkinliği çok merkezli, randomize, çift kör, plasebo kontrollü çalışmada
ailesel hiperkolesterolemisi olan 86 hastada değerlendirilmiştir. Toplamda hastaların
%85’inin atorvastatin (%50’si 80 mg dozunu almış olan) veya rosuvastatin (%72’si 40
mg dozunu almış olan) tedavisi görmekte olduğu belirtilmiştir. Kolesevelam LDL
kolesterolde istatistiksel olarak anlamlı ölçüde %11’lik düşüş ile sonuçlanmıştır ve 6 ve
12. haftalardaki %11’lik düşüşe karşı plasebo grubunda %7’lik ve %1’lik artış
görülmüştür (ortalama başlangıç seviyeleri 3.75 mmol/L ve 3.86 mmol/L). Kolesevelam
grubundaki trigliserit seviyeleri 6 ve 12. haftalarda görülen %19’luk ve %13’lük artışa
karşı plasebo grubunda %6 ve %13’lük bir artış gözlenmiştir fakat bu artışların anlamlı
ölçüde farklı olmadığı açıklanmıştır. HDL-kolesterol ve hsCRP seviyeleri de 12. haftada
plasebo ile kıyaslandığında anlamlı ölçüde farklı olmamıştır.
Pediyatrik bir popülasyonda 1.9 veya 3.8 g/gün kolesevelamın güvenirliği ve etkinliği 8
haftalık çok merkezli, randomize, çift kör, plasebo kontrollü çalışmada heterozigot
ailesel hiperkolesterolemisi olan ve sabit dozlarda statin tedavisinde olan (47 hasta, %24)
veya lipid düşürücü tedavi tecrübesi olmayan (147 hasta, %76) 194 erkek ve 10-17
yaşlarında menarş sonrası kızlarda değerlendirilmiştir. Plasebo grubundaki %3’lük
artışa karşı 3.8 g/gün kolesevelam ile %11’lik ve 1.9 g/gün kolesevelam ile %4 oranında
istatiksel olarak anlamlı bir artış ile sonuçlanmıştır. Statin tedavisi görmemiş olan
monoterapi tedavisindeki hastalarda plasebo grubundaki %1’lik düşüşe karşı 3.8 g/gün
kolesevelam istatiksel olarak anlamlı %12’lik ve 1.9 g/gün kolesevelam %7’lik LDL
kolesterol düşüşü ile sonuçlanmıştır. Büyüme, cinsel olgunlaşma, yağda çözünen vitamin
seviyelerine veya pıhtılaşma faktörü üzerine anlamlı ölçüde bir etkisi olmamıştır ve yan
etkilerin plasebo ile kıyaslanabilir olduğu belirtilmiştir.
Kolesevelam klinik çalışmalarda diğer safra asit bağlayıcıları ile direk olarak
karşılaştırılmamıştır.
Şimdiye kadar kolesevelamın kombine veya monoterapisinin kardiyovasküler morbidite
ve mortaliteye herhangi bir etkisinin olup olmadığını direk olarak gösteren bir
çalışma yapılmamıştır.
5.2. Farmakokinetik özellikler
Genel özellikler
Emilim:
Kolesevelam hidroklorid hidrofilik, suda çözünmeyen ve sindirim enzimleri ile hidrolize
olmayan bir polimerdir . Kolesevelam gastrointestinal yoldan absorbe olmaz.
Dağılım:
Kolesevelam absorbe olmadığından gastrointestinal yoldan dağılımı sınırlıdır.
Biyotransforınasyon:
Kolesevelam hidroklorür sistemik olarak metabolize olmaz ve sitokrom P450 gibi
sistemik ilaç metabolize edici enzimler ile etkileşime girmez.
Eliminasyon:
16 sağlıklı gönüllüye uygulanan tek bir 14C radyoaktif işaretli kolesevelam hidrokloridin
ortalama olarak % 0.05’i idrarda atılmaktadır.
8/10Doğrusallık/Doğrusal Olmayan Durum:
Veri mevcut değildir.
5.3. Klinik öncesi güvenlilik verileri
Klinik olmayan çalışmalardaki etkiler klinik kullanım ile az ilişkili olan, insanlar için
önerilen maksimum maruziyetin aşıldığı dozlarda gözlenmiştir.
Karsinogenez
CD-1 farelerine besinlerle oral yoldan 3 g/kg/gün (Bu doz mg/kg vücut ağırlığına
dayanarak insanlar için önerilen maksimum günlük dozun [4.5 g/gün] yaklaşık 50
katıdır) kolesevelam hidroklorür uygulanan 104 haftalık karsinojenite çalışması
yapılmıştır. Erkek veya dişi farelerde ilaç tarafından indüklenen anlamlı tümör
bulgularına rastlanmamıştır. Harlan Sprague-Dawley sıçanlarında kolesevelam
hidroklorür ile gerçekleştirilen 104-haftalık karsinojenite çalışmasında >1.2 g/kg/gün
dozlarda erkek sıçanlarda pankreatik asinar hücre adenomları insidansında istatistiksel
olarak anlamlı artış gözlenmiştir (Bu doz mg/kg vücut ağırlığına dayanarak insanlar için
önerilen maksimum günlük dozun [4.5 g/gün] yaklaşık 20 katıdır). Dişi sıçanlarda 2.4
g/kg/gün kolesevelam dozlarında tiroit C-hücre adenomlarında istatistiksel olarak artış
meydana gelmiştir (Bu doz mg/kg vücut ağırlığına dayanarak insanlar için önerilen
maksimum günlük dozun [4.5 g/gün] yaklaşık 40 katıdır).
Mutagenez
Kolesevelam hidroklorür ve ilaçta mevcut olan 4 degradant Ames testinde ve memeli
kromozomal aberasyon testinde mutajenite açısından değerlendirilmiştir. 4 degradant ve
ana bileşiğin ekstraktı sıçan karaciğer ile metabolik aktivasyonlu veya aktivasyonsuz S.
typhimurium ve E.coli ile gerçekleştirilen in vitro bakteriyel mutagenez testinde genetik
toksisite göstermemiştir. Ana bileşiğin ekstraktı, Çin hamster ovaryum hücrelerinde
kromozom aberasyon deneyi için metabolik aktivasyon varlığında pozitif, yokluğunda
ise negatif sonuçlanmıştır. 4 degradantın ikisi için desilamin HCL ve aminohekziltrimetil
amonyum klorür HCl Çin hamster ovaryum hücreleri kromozomal aberasyon testi
sonuçları metabolik aktivasyon yokluğunda belirsiz, varlığında ise negatif olmuştur.
Diğer iki degradant didesilamimin HCl ve 6- desilaminohekziltrimetil amonyum klorür
HCl metabolik aktivasyon varlığında ve yokluğunda negatif olmuştur.
Fertilitenin bozulması
Sıçanlarda 3 g/kg/gün’e kadar olan dozlarda kolesevelam fertiliyeti bozmamıştır (Bu doz
mg/kg vücut ağırlığına dayanarak insanlar için önerilen maksimum günlük dozun [4.5
g/gün] yaklaşık 50 katıdır).
Hayvan toksikolojisi
3 g/kg/gün kolesevelam dozlarına kadar sıçanlarda ve 1 g/kg/gün kolesevelam dozlarına
kadar dozlarda tavşanlarda hayvan çalışmaları gerçekleştirilmiştir (Bu doz mg/kg vücut
ağırlığına dayanarak insanlar için önerilen maksimum günlük dozun [4.5 g/gün] sırasıyla
yaklaşık 50 ve 17 katıdır). Kolesevelam hidroklorür dozlarından dolayı fetüse herhangi
bir zarar olduğuna dair bir kanıta rastlanmamıştır.
9/106. FARMASÖTİK ÖZELLİKLER
6.1. Yardımcı maddelerin listesi
Kolloidal silikon dioksit
Mikrokristalin selüloz
Magnezyum stearat
Hidroksipropil metilselüloz
Diasetile monogliserit
6.2. Geçimsizlikler
Bilinen herhangi bir geçimsizliği yoktur.
6.3. Raf ömrü
24 ay
6.4. Saklamaya yönelik özel tedbirler
25 ºC’nin altındaki oda sıcaklığında saklayınız.
6.5. Ambalajın niteliği ve içeriği
30, 60, 90 ve 180 film kaplı tablet ve polyester yumak içeren çocuk korumalı ve indiksiyon
folyolu, polipropilen kapaklı HDPE şişe ve karton kutu ambalaj
6.6. Beşeri tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller “Tıbbi Atıkların Kontrolü
Yönetmeliği” ve “Ambalaj ve Ambalaj Atıklarının Kontrolü Yönetmelik”lerine uygun
olarak imha edilmelidir.
7. RUHSAT SAHİBİ
Adı : SANOVEL İLAÇ SAN. VE TİC. A.Ş.
Adresi : İstinye Mahallesi, Balabandere Caddesi, No:14
34460 Sarıyer/İstanbul
Tel No : 0 212 362 18 00
Faks No : 0 212 362 17 38
8. RUHSAT NUMARASI
2018/325
9. İLK RUHSAT TARİHİ/RUHSAT YENİLEME TARİHİ
İlk ruhsat tarihi: 28.06.2018
Ruhsat yenileme tarihi:
10. KÜB’ÜN YENİLENME TARİHİ
10/10