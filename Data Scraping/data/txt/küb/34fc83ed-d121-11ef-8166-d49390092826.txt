KISA ÜRÜN BİLGİSİ
1. BEŞERİ TIBBİ ÜRÜNÜN ADI
ATIVAN EXPIDET® 2,5 mg tablet
2. KALİTATİF VE KANTİTATİF TERKİBİ
Etkin madde: Her tablet 2,5 mg lorazepam içerir.
Yardımcı maddeler:
Ürün sığır kaynaklı jelatin içermektedir.
Yardımcı maddeler için 6.1’e bakınız.
3. FARMASÖTİK FORM
Tablet- Dondurularak kurutulmuş (Hızlı çözünen dozaj formülasyonu)
Beyaz veya kirli beyaz renginde dondurularak kurutulmuş tablet
4. KLİNİK ÖZELLİKLER
4.1. Terapötik endikasyonlar
1. Anksiyete şikayetlerinin giderilmesi veya anksiyete semptomları veya depresif
semptomlara bağlı anksiyetenin kısa süreli tedavisinde. ATIVAN EXPIDET yalnızca
ilaçsız tedaviden cevap alınamadığı ve rahatsızlığın ağır seyrettiği, kişiyi iş göremez hale
getirdiği veya aşırı sıkıntıya soktuğu durumlarda kullanılmalıdır.
Günlük hayatın stresine bağlı anksiyete veya gerginlik genelde anksiyolitik kullanımını
gerektirmez.
2. Birkaç ilaç ile tedavinin gerekli olduğu psikotik durumlara ve ağır depresyona bağlı
anksiyetede.
3. Cerrahi premedikasyon.
4. Kanser kemoterapisine bağlı mide bulantısı ve kusmanın profilaktik ve semptomatik
tedavisi için standart antiemetik ilaçlarla tedaviye ilave olarak.
4.2. Pozoloji ve uygulama şekli
Pozoloji/uygulama sıklığı ve süresi:
Anksiyete tedavisi için ortalama günlük doz, 2-3 kez bölünerek verilen 2-3 mg’dır, ancak günlük
doz 1-10 mg arasında değişebilir. En yüksek doz yatmadan önce alınmalıdır.
Anksiyete veya geçici stresten kaynaklanan uykusuzluk için günde 0,5-4 mg’lık tek doz,
genellikle yatma vaktinde verilebilir.
Cerrahi premedikasyon için, 2-4 mg dozun cerrahi işlemden bir gece önce ve/veya 1-2 saat önce
verilmesi tavsiye edilir.
Kanser kemoterapisinden önce kullanılan standart antiemetik ilaçlara ilave olarak önerilen doz,
kemoterapiden önceki gece yatarken 1 mg ve/veya kemoterapiden 1 saat önce 1 mg’dır ve eğer
gerekirse kemoterapiden 6 ve 12 saat sonra tekrarlanır.
Uygulama şekli
1/13ATIVAN EXPIDET oral yolla alınır. Tablet tükürükle temas ettiği zaman hızla erir ve susuz
yutulabilir. Dozaj ve tedavi süresi kişiye göre ayarlanmalıdır. Tedavi süresi mümkün olduğunca
kısa olmalı ve mümkün olan en düşük doz yazılmalıdır. Genellikle, tedavi süresi doz azaltılması
dahil, 2 veya 3 ayı aşmamalıdır. Tedavi süresi, terapiye devam etme ihtiyacı tekrar
değerlendirilmeden uzatılmamalıdır. Yoksunluk semptomları ve nüks riski tedavinin aniden
kesilmesi ile yükselir; bu yüzden ATIVAN EXPIDET kademe kademe kesilmelidir.
Özel popülasyonlara ilişkin ek bilgiler
Karaciğer yetmezliği:
Karaciğer yetmezliği olan hastalar sık sık kontrol edilmeli ve doz hastanın verdiği cevaba göre
dikkatlice ayarlanmalıdır. Bu hastalarda düşük doz yeterli olabilir.
Böbrek yetmezliği:
Böbrek yetmezliği olan hastalar için spesifik doz önerilmemektedir (bkz. Bölüm 5.2).
Pediyatrik Popülasyon:
ATIVAN EXPIDET’in 12 yaşından küçük çocuklardaki güvenlilik ve etkisi saptanmamıştır ve
kullanımı tavsiye edilmez.
Geriyatrik popülasyon:
Yaşlı ve halsiz hastalarda, dozun ihtiyaca ve toleransa göre ayarlanması için başlangıç dozu
olarak günde 1-2 mg’ın bölünerek verilmesi tavsiye edilir (bkz. Bölüm 4.4).
4.3. Kontrendikasyonlar
• Uyku apnesi sendromu
• Ciddi solunum yetmezliği
• Benzodiyazepinlere veya ilacın içerdiği diğer maddelere karşı aşırı hassasiyet
• Myasthenia gravis
• Ciddi karaciğer yetmezliği
• Akut dar açılı glokom
• Gebelik ve laktasyon
4.4. Özel kullanım uyarıları ve önlemleri
Opioidlerin Birlikte Kullanımı Nedeniyle Oluşan Risk
ATIVAN EXPIDET ile beraber opioid kullanılması; sedasyon, solunum depresyonu, koma ve
ölüme neden olabilir. Bu riskler nedeniyle, benzodiyazepinler gibi sedatif ilaçların veya
Opioidlerle ATIVAN EXPIDET’in birlikte verilmesi, alternatif tedavi seçeneklerinin
mümkün olmadığı hastalarda düşünülmelidir.
Eğer; ATIVAN EXPIDET’in opioidlerle birlikte kullanımına karar verilmişse etkili olan en
düşük doz kullanılmalı ve tedavi süresi mümkün olduğunca kısa tutulmalıdır (Bkz. Bölüm 4.2).
Hastalar solunum depresyonu ve sedasyon belirti ve semptomları açısından yakından
izlenmelidir. Bu bakımdan, hastaları ve hasta bakıcıları (uygun durumlarda) bu semptomların
farkında olmaları konusunda bilgilendirmeniz şiddetle tavsiye edilir (Bkz. Bölüm 4.5)
ATIVAN EXPIDET de dahil olmak üzere benzodiyazepin kullanımı, ölümcül solunum
depresyonuna yol açabilir.
2/13Benzodiyazepin kullanımı ilgili ciddi anaflaktik/anaflaktoid reaksiyonlar raporlanmıştır. İlk veya
sonraki benzodiyazepin dozunu aldıktan sonra dil, glottis veya gırtlakta anjiyoödem vakaları
bildirilmiştir. Benzodiyazepin alan bazı hastaların dispne, boğaz kapanması, bulantı ve kusma
gibi ek semptomları olmuştur. Bazı hastalara acil serviste tıbbi müdahale gerekmiştir.
Anjiyoödem dil, glottis veya gırtlaktaysa, nefes yolu tıkanıklığına neden olabilir ve ölümcül
olabilir.
Benzodiyazepin tedavisinden sonra anjiyoödem gelişen hastalar tekrardan bu ilacı
kullanmamalıdır.
ATIVAN EXPIDET tedavisine devam edilirken düzenli kontrol önerilir. Diğer
benzodiyazepinler gibi ankisiyete semptomları tedavisi kısa dönemli olmalıdır. Buna ek olarak,
ankisiyete ve gerilimlerin günlük yaşamla ilgili olaylarla ilişkilendirilmesi durumunda,
anksiyolitiklere başvurmak genellikle gereksizdir.
Alkol ve uyuşturucu bağımlılığı gibi bağımlılığa yatkın olan kişilerde, bu hastaların alışkanlık ve
bağımlılığa yatkınlığı nedeniyle tedaviden mümkünse tamamen kaçınılmalıdır.
ATIVAN EXPIDET, primer depresif semptomların tedavisinde ya da psikolojik hastalıkların
primer tedavisinde kullanılmamalıdır.
Tolerans
Birkaç hafta tekrarlanan kullanımdan sonra, benzodiyazepinlerin hipnotik etkilerinde bir miktar
azalma olabilir.
Hastalar, benzodiyazepin tedavisi sırasında alkolün ve merkezi sinir sistemini baskılayan diğer
tıbbi ürünlerin toleransının azalacağı ve bu nedenle bu tür maddelerin kullanımının azaltılması
veya hiç kullanılmaması gerektiği konusunda uyarılmalıdır.
Bağımlılık -Tedavinin aniden askıya alınmasının ardından yoksunluk belirtileri
Benzodiyazepin kullanımı fiziksel veya psikolojik bağımlılık yapabilir.
Bağımlılık riski, doz ve kullanım süresine bağlı olarak artar. Geçmişinde kişilik bozukluğu,
alkol, uyuşturucu veya ilaç bağımlılığı olan hastalarda bu risk daha yüksektir. ATIVAN
EXPIDET’in kısa süreli ve uygun dozda kullanımında bağımlılık potansiyeli düşük, yüksek doz
ve uzun süreli kullanımda ise yüksektir. Genellikle benzodiyazepinler kısa süreli periyodlarda
(örn: 2-4 hafta) kullanılmak üzere reçetelenmelidirler. Lorazepam kullanımına uzun süreli devam
edilmesi önerilmemektedir.
Yoksunluk semptomları (örneğin, tekrar eden insomnia), önerilen dozların bırakılmasının
ardından bir hafta kadar kısa bir süre sonra ortaya çıkabilir. Tedavinin aniden kesilmesinden
kaçınılmalı ve uzun süreli tedaviden sonra kademeli bir dozaj azaltılması programı
uygulanmalıdır.
Eğer fiziksel bağımlılık meydana gelirse, tedaviye aniden son verilmesi ile yoksunluk
semptomları oluşabilir. Bu semptomplar baş ağrısı, kas ağrısı, aşırı kaygı, gerginlik, huzursuzluk,
konfüzyon, sinirlilik, rebound fenomeni, disfori, sersemlik, bulantı, ishal, iştahsızlık olabilir.
Ciddi vakalarda gerçeklik kaybı, depersonalizasyon, hiperakuzi, ekstremitelerde uyuşma ve
karıncalanma; ışığa, sese ve fiziksel temasa aşırı duyarlılık; halüsinasyonlar / deliryum; epileptik
nöbetler veya konvülsiyonlargibi semptomlar görülebilir. Konvülsiyonlar / epileptik nöbetler,
3/13önceden var olan epileptik bozukluğu olan veya antidepresanlar gibi konvülsif eşiği düşüren
başka ilaçlar alan hastalarda daha yaygın olabilir.
Diğer belirtiler; depresyon, uykusuzluk, terleme, kalıcı kulak çınlaması, istemsiz hareketler,
kusma, parestezi, algısal değişiklikler, karın ve kas krampları, titreme, miyalji, ajitasyon,
çarpıntı, taşikardi, panik atak, vertigo, hiperrefleksi, kısa süreli hafıza kaybı, hipertermi.
Tekrar gelişen insomnia ve anksiyete: Benzodiyazepin tedavisi gerektiren semptomların
tedavinin bırakılması ile birlikte geçici olarak daha şiddetli şekilde ortaya çıkmasıdır. Buna
duygudurum değişiklikleri, kaygı, huzursuzluk veya uyku bozuklukları dahil diğer reaksiyonlar
eşlik edebilir.
Özellikle daha ciddi olan yoksunluk semptomları uzun süre yüksek doz alan hastalarda daha sık
görülür. Bununla birlikte, yoksunluk semptomları benzodiyazepinin sürekli terapötik düzeyde
alımına özellikle aniden son verilmesini takiben de meydana gelebilir. Yoksunluk
semptomlarının oluşma riski aniden kesilme ile daha fazla olduğundan, ilaç kademe kademe
kesilmelidir.
Hastalara, ilacın dozunu arttırmadan veya azaltmadan önce, kullanımı kesmeden önce
doktorlarına danışmaları önerilmelidir.
Benzodiyazepinlerin sedatif etkilerine toleransın geliştiğine dair kanıtlar vardır.
ATIVAN EXPIDET, özellikle uyuşturucu ve / veya alkol bağımlılığı geçmişi olan hastalarda,
bağımlılık potansiyeline sahip olabilir.
Tedavi Süresi
Endikasyona bağlı olarak tedavi süresi mümkün olduğu kadar kısa olmalıdır (bkz. Bölüm 4.2),
ancak uykusuzluk için dört haftayı, ankisiyetede bırakma süresi de dahil olmak üzere sekiz, on
iki haftayı geçmemelidir. Hastanın durumu değerlendirilmeden tedavi süresi daha fazla
uzatılmamalıdır.
Tedaviye başladığında hastayı tedavinin sınırlı süreli olacağı konusunda bilgilendirmek ve
dozajın aşamalı olarak nasıl azaltılacağını kesin olarak açıklamak faydalı olabilir.
Ayrıca, ilaç kesilirken ortaya çıkabilecek semptomlarda ankisiyeteyi en aza indirmek için
hastanın rebound fenomeni olasılığının farkında olması önemlidir
Amnezi
Benzodiyazepinler anterograd amnezi veya hafıza bozukluklarına neden olabilir. Bu durum,
ürünün alınmasından birkaç saat sonra ortaya çıkar ve bu nedenle, riski azaltmak için hastaların
7-8 saat kesintisiz uyuyacaklarından emin olmaları gerekir (bkz. Bölüm 4.8).
Psikiyatrik ve Paradoksal Reaksiyonlar
Benzodiyazepin kullanımı sırasında, huzursuzluk, anksiyete, sinirlilik, saldırganlık, delüzyon,
öfke, kabuslar, halüsinasyonlar, psikoz, davranış değişiklikleri, anksiyete durumu, düşmanlık,
uyarılma, uyku bozuklukları / uykusuzluk, cinsel dürtü, sedasyon, yorgunluk, uyuşukluk, ataksi,
konfüzyon, depresyon, gizli depresyonun ortaya çıkması, sersemlik, libidodaki değişiklikler,
iktidarsızlık, orgazm azalması gibi paradoksal reaksiyonlar zaman zaman rapor edilmiştir.
Bunlar meydana gelirse, tıbbi ürünün kullanımı kesilmelidir. Bunların, çocuklarda ve yaşlılarda
ortaya çıkma olasılıkları daha yüksektir.
4/13Anksiyete ve uykusuzluk, bir dizi başka hastalığın belirtileri olabilir. Bu nedenle, bu
bozuklukların altta yatan fiziksel ya da zihinsel koşullardan kaynaklanabileceği dikkate
alınmalıdır.
Spesifik Hasta Grupları
12 yaşın altındaki çocuklarda kullanım etkililiği ve güvenliliği henüz belirlenmemiştir.
Benzodiyazepinler, gerçek tedavi ihtiyacını dikkatle değerlendirmeden çocuklara verilmemelidir;
tedavinin süresi mümkün olduğunca kısa olmalıdır.
Psikotropik ilaçlara değişken reaktivite nedeniyle, yaşlı veya düşkün hastalar veya serebral
organik modifikasyonları olanlar (tüm aterosklerotik modifikasyonların üzerinde) düşük dozlarla
tedavi edilmelidir veya hiç tedavi edilmemelidir (bakınız bölüm 4.2). Yaşlı veya düşkün hastalar
ATIVAN EXPIDET'İn etkilerine karşı daha duyarlı olabilir, bu nedenle bu hastalar sıklıkla
izlenmeli ve dozları hasta yanıtına göre dikkatlice ayarlanmalıdır. Solunum depresyonu riski
nedeniyle, kalp yetmezliği, düşük kan basıncı, solunum fonksiyon bozukluğu, kronik solunum
yetmezliği, KOAH (kronik obstrüktif akciğer hastalığı), uyku apnesi sendromu olan hastalarda
aynı önlem alınmalıdır. Bu hastalar ATIVAN EXPIDET ile tedavi sırasında düzenli (diğer
benzodiyazepinler ve diğer psikotrop ilaçlar için önerildiği şekilde) olarak izlenmelidir.
Arteriyel hipotansiyon nadir görülen bir olay olmasına rağmen, kan basıncındaki ani düşüşlerin
kardiyovasküler veya serebrovasküler komplikasyonlara sebep olabileceği hastalarda
benzodiyazepinler dikkatli kullanılmalıdır.
Ensefalopati gelişimini hızlandırabileceğinden ağır karaciğer yetmezliği olan hastalarda
benzodiazpin gelişimi endike değildir. ATIVAN EXPIDET, şiddetli karaciğer yetmezliği ve /
veya ensefalopatisi olan hastalarda kullanılmamalıdır, çünkü tüm benzodiyazepinler gibi hepatik
ensefalopati gelişimini destekleyebilir
Benzodiyazepinler, psikotik hastalığın primer tedavisi için önerilmez. Benzodiyazepinler,
depresyonla veya depresyonla ilişkili anksiyete tedavisinde tek başına kullanılmamalıdır (bu tür
hastalarda intihar beklenebilir); bu hastalarda, yüksek dozlarda ATIVAN EXPIDET
verilmesinden kaçınılmalıdır.
ATIVAN EXPIDET de dahil olmak üzere benzodiyazepinlerin kullanımı sırasında önceden var
olan bir depresyon ortaya çıkabilir veya daha da kötüleşebilir. Benzodiyazepin kullanımı,
depresif hastalarda intihar eğilimlerini ortaya çıkarabilir, yeterli antidepresan tedavisi olmadan
kullanılmamalıdır.
Benzodiyazepinler, uyuşturucu ya da alkol bağımlılığı öyküsü olan hastalarda çok dikkatli
kullanılmalıdır. Tüm merkezi sinir sistemi depresanlarında olduğu gibi, benzodiyazepin
kullanımı ağır karaciğer yetmezliği olan hastalarda ensefalopatiyi hızlandırabilir.
Uzun süreli bir tedavi sırasında ya da böbrek veya karaciğer yetmezliği olan hastaları tedavi
ederken, kan profilini ve böbrek ve / veya karaciğer fonksiyonlarını sık sık izlemeniz önerilir.
Böbrek veya karaciğer yetmezliği olan hastalarda doz hastanın yanıyına göre dikkatlice
ayarlanmalıdır.
5/13Anksiyete ile birlikte gelişen gastrointestinal veya kardiyovasküler hastalıkları olan hastalarda,
ATIVAN EXPIDET, gastrointestinal veya kardiyovasküler bileşenlerin tedavisinde önemli bir
fayda göstermemiştir.
Yaşlı hastalar
Lorazepam, bu popülasyonda ciddi sonuçları olan düşme riskini arrtırdığından sedasyon ve /
veya kas iskelet sistemi zayıflığı riski nedeniyle yaşlılarda dikkatli kullanılmalıdır. Yaşlı
hastalara daha düşük doz verilmelidir (bkz. Bölüm 4.2).
Bir yıldan uzun bir süre boyunca 6 mg / kg / gün doz ile lorazepam ile tedavi edilen sıçanlarda,
yemek borusunun dilatasyonu gözlemlenmiştir. Etkisi olmayan maksimum dozaj 1,25 mg / kg /
gündür (insanda 10 mg / gün olan maksimum terapötik dozajın yaklaşık 6 katına eşit).
Bu etki, olay ilk gözlendiğinden itibaren 2 ay içerisinde tedavinin kesilmesi ile ancak geri
döndürülebilir. Klinik önemi bilinmemektedir. Her durumda, ATIVAN EXPIDET’in yaşlı
hastalarda uzun süreli kullanımında çok dikkatli olunmalıdır; Ek olarak, üst gastrointestinal
sistemi etkileyen olası bozuklukları izlemek için sık sık araştırma yapılması gerekir.
4.5. Diğer tıbbi ürünler ile etkileşimler ve diğer etkileşim şekilleri
Diğer psikotrop ilaçlarla birlikte kullanımında etkileşim nedeniyle oluşabilecek, beklenmeyen ve
istenmeyen etkilerden kaçınmak amacıyla doktor tarafından özel bir dikkat ve izleme gerektirir.
Alkol ile beraber kullanımından kaçınılmalıdır. Ürün alkolle birlikte kullanıldığında sedatif
etkileri artabilir. Bu, araç ve makine kullanma yeteneğini etkiler.
Merkezi sinir sistemi (MSS) depresanları ile birlikte kullanım; Solunum depresyonu da dahil
olmak üzere, MSS depresyonu etkisi, opioidler, alkol, barbitüratlar, antipsikotikler
(nöroleptikler), sedatif/hipnotik, anksiyolitikler, antidepresanlar, narkotik analjezikler,
antikonvülsanlar ve anestezikler ve sedatif antihistaminikler ile ilacın birlikte kullanıldığı
durumlarda artmış olabilir. (bkz. Bölüm 4.4).
Özellikle, benzodiyazepinler gibi sedatif etkili ilaçların veya ATIVAN EXPIDET gibi ilaçların
opioidlerle birlikte kullanılması, MSS depresan etkisini arttıracağından dolayı sedasyon, solunum
depresyonu, koma ve ölüm riskini arttırır. Birlikte kullanımın dozajı ve süresi sınırlı olmalıdır
(bkz. Bölüm 4.4).
Narkotik analjezik alınması durumunda, psişik bağımlılığın artmasına neden olan öfori artışı
oluşabilir.
Lorazepam, klozapin ile beraber kullanıldığında belirgin sedasyon, aşırı tükrük salgılanması ve
ataksi gelişebilir.
Lorazepam, valproat ile beraber kullanıldığında plazma konsantrasyonlarında artma ve
lorazepamın klerensinde azalma olabilir. Valproat, lorazepamın glukuronizasyonunu inhibe
edebilir (sonuç olarak daha yüksek serum konsantrasyonlarına sebep olur ve sersemlik riskini
arttırır); Valproat ile birlikte kullanıldığında lorazepam dozu yaklaşık olarak %50 oranında
azaltılmalıdır.
Sodyum oksibat ve baklofen gibi kas gevşeticiler de lorazepamın sedatif etkisini artırabilir.
6/13Kafein; ATIVAN EXPIDET’in sedatif ve anksiyolitik etkilerini azaltabilir
Lorazepam, probenesid ile beraber alındığında artan yarılanma ömrüne ve azalan toplam klirense
bağlı olarak daha hızlı etki eder veya etkinliği daha uzun süre devam eder. Probenesid ile birlikte
kullanıldığında lorazepam dozu yaklaşık olarak %50 oranında azaltılmalıdır.
Teofilin veya aminofilin kullanımı lorazepam dahil benzodiyazepinlerin sedatif etkilerini
azaltabilir.
Özellikle sitokrom P450 olmak üzere, bazı karaciğer enzimlerini belirgin olarak inhibe eden
enzimler, benzodiyazepinlerin aktivitesini artırabilir. Lorazepam gibi sadece konjugasyon yolu
ile metabolize olan benzodiyazepinlerde bu etkileşim daha az oranda görülür.
ATIVAN EXPIDET'in metabolizmasında sitokrom P-450 sisteminin rol oynadığı görülmemiştir
ve pek çok benzodiyazepin P-450 sistemini içeren farmakokinetik etkileşimler ATIVAN
EXPIDET ile gözlenmemiştir.
Lorazepam, lokzapin ile beraber verildiğinde aşırı dalgınlık, solunum hızında belirgin ölçüde
azalma ve bir hastada hipotansiyon bildirilmiştir.
Laboratuvar test etkileşimleri: ATIVAN EXPIDET kullanımı ile laboratuvar testleri arasında
etkileşim tespit edilmemiş veya bildirilmemiştir.
4.6. Gebelik ve laktasyon
Genel tavsiye
Gebelik kategorisi D’dir.
Gebelik dönemi
Lorazepamın gebelik ve/veya fetüs/yeni doğan üzerinde zararlı farmakolojik etkileri bulunmaktadır.
ATİVAN EXPIDET gerekli olmadıkça, hastaya olan yararının bebeğe olan riskinden fazla olduğu
doktor tarafından belirtilmedikçe gebelik döneminde kullanılmamalıdır.
Lorazepam gebelik süresince kullanılmamalıdır. Hamilelik sırasında benzodiyazepin kullanımı
ölümcül zararlara neden olabilir.
Birçok çalışmada, gebeliğin ilk üç ayında, anksiyolitiklerin (klordiazepoksit, diazepam,
meprobamat) kullanımı ile ilişkili doğuştan malformasyon riski artışı öngörülmüştür. Bu nedenle,
hamileliğin ilk üç ayında benzodiyazepin kullanmaktan kaçınılmalıdır.
İnsanlarda göbek kordonu kan numuneleri, benzodiyazepinlerin ve glukuronid metabolitlerinin
plasenta ile taşındığını göstermiştir. Zorunlu medikal sebeplerle hamileliğin geç fazlarında veya
doğum sırasında yüksek dozlarda uygulandıysa yeni doğan üzerinde etkiler beklenebilir. Gebeliğin
son döneminde veya doğum sırasında benzodiyazepin kullanan annelerin yeni doğmuş bebeklerinde
hipoaktivite, hipotoni, hipotermi, orta düzeyde solunum güçlüğü, apne, beslenme problemleri ve
soğuğa karşı metabolik yanıtta bozukluk gibi semptomlar görülmüştür.
Ayrıca gebeliğin son aşamalarında kronik olarak benzodiyazapin alan annelerin bebekleri fiziksel
bağımlılık gelilştirmiş olabilirler ve postnatal periyotta yoksunluk semptomları geliştirme riski
altında olabilirler.
7/13Yenidoğanlarda lorazepamın glukronid metabolitinin 7 gün boyunca idrarda tespit edilebilir
olmasından dolayı ATIVAN EXPIDET’in konjugasyonunun yavaş olduğu anlaşılmaktadır.
ATIVAN EXPIDET’in glukronidasyonu yarışmalı olarak bilirubin konjugasyonunu inhibe edebilir;
bu durum yeni doğan bebeklerde hiperbilirubinemiye neden olabilir.
Çocuk doğurma potansiyeli bulunan kadınlar / Doğum kontrolü (Kontrasepsiyon)
ATIVAN EXPIDET gebelik döneminde uygulandığı takdirde ciddi doğum kusurlarına yol
açmaktadır / yol açtığından şüphelenilmektedir.
Çocuk doğurma potansiyeli olan kadınlar tedavi süresince etkili doğum kontrol kontrolü
uygulamak zorundadırlar.
Çocuk doğurma potansiyeli olan bir kadın benzodiyazepinler ile tedaviye başlamadan önce
hamilelik olasılığı dikkate alınmalıdır. ATIVAN EXPIDET, çocuk doğurma potansiyeli olan bir
kadına reçetelenmişse, hamilelik planlıyorsa veya hamile olabileceğinden şüpheleniyorsa,
doktorunu bilgilendirmesi konusunda uyarılmalıdır. Böylece doz ayarlaması planlanabilir.
Ürün çocuk doğurma potansiyeli olan bir kadına reçete edilmişse, hamile kalmayı planlıyorsa veya
hamile olduğundan şüpheleniyorsa, ürünün kesilmesi için doktoruna başvurması konusunda
uyarılmalıdır.
Laktasyon dönemi
Benzodiyazepinler anne sütüne geçtiği için emziren kadınlara uygulanmamalıdır, ATIVAN
EXPIDET, hastaya olan yararının bebeğe olan riskinden fazla olduğu doktor tarafından
belirtilmedikçe emziren annelerde kullanılmamalıdır.
Benzodiyazepin alan emziren annelerin bebeklerinde sedasyon ve emme refleksinde bozulma
görülmüştür. Emziren annelerin bebekleri sedasyon ve irritasyon dahil farmakolojik etkiler
açısından gözlenmelidir.
Üreme yeteneği / fertilite
Sıçanlara oral yolla 20 mg/kg lorazepamın verilmesi ile yürütülen bir pre-implemantasyon
çalışması fertilite bozukluğu göstermemiştir.
4.7. Araç ve makine kullanımı üzerindeki etkiler
Sedasyon, amnezi, bozulmuş konsantrasyon ve bozulmuş kas fonksiyonu, araç ve makine
kullanma kabiliyetini olumsuz yönde etkileyebilir. Yetersiz uyku süresine bağlı olarak, dikkatin
zayıflaması olasılığı artabilir (bkz. Bölüm 4.5).
Diğer merkezi sinir sistemi depresanları alan hastalarda olduğu gibi, hastalar ATIVAN
EXPIDET kullanımından dolayı uyuşukluk veya sersemlik meydana gelmediği anlaşılana kadar
tehlikeli makine veya motorlu taşıt kullanmamalıdırlar.
4.8. İstenmeyen etkiler
Advers reaksiyonlar aşağıdaki kategorilerde gösterildiği şekilde sıralanmıştır:
Çok yaygın (≥ 1/10); yaygın (≥ 1/100 ila <1/10); yaygın olmayan ( ≥ 1/1.000 ila <1/100); seyrek
(≥ 1/10.000 ila <1/1.000); çok seyrek (<1/10.000); bilinmiyor (eldeki verilerden hareketle tahmin
edilemiyor):
8/13Kan ve lenf sistemi hastalıkları
Bilinmiyor: Trombositopeni, agranülositoz, pansitopeni
Bağışıklık sistemi hastalıkları
Bilinmiyor: Aşırı duyarlılık reaksiyonları, Anafilaktik / anafilaktoid reaksiyonlar
Endokrin hastalıkları
Bilinmiyor: Uygunsuz ADH salgılanması sendromu
Metabolizma ve beslenme hastalıkları
Bilinmiyor: Hiponatremi, iştahta değişiklikler
Psikiyatrik hastalıklar
Yaygın: Depresyon, önceden var olan depresif durumlar ortaya çıkabilir
Yaygın olmayan: Libido azalması, libido'daki değişiklikler
Bilinmiyor: Öfori, intihar düşünceleri / intihar girişimleri, psikoz, davranış değişiklikleri,
ajitasyon, saldırganlık; öfke patlamaları, disinhibisyon, benzodiyazepin bağımlılığı, zihinsel
bağımlılık, fiziksel bağımlılığın gelişimi, uyku bozuklukları, kabuslar, halüsinasyonlar, hayal
kırıklığı, oryantasyon bozukluğu, sinirlilik, duyguların inhibisyonu, huzursuzluk
Sinir sistemi hastalıkları:
Çok yaygın: Gün boyunca uyuşukluk
Yaygın: Ataksi, konfüzyon
Bilinmiyor: Koma, ekstrapiramidal semptomlar, titreme, dizartri, konuşma güçlüğü,
baş ağrısı, epileptik nöbet / kriz, otonomik atak, amnezi, anterograd amnezi, dikkat /konsantrasyon
bozukluğu, azalmış canlılık, denge bozuklukları, yerinde duramama
Göz hastalıkları:
Bilinmiyor: Görme bozuklukları (diplopi ve bulanık görme dahil), göz fonksiyonu
bozuklukları
Kulak ve iç kulak hastalıkları:
Bilinmiyor: Vertigo
Vasküler hastalıklar
Bilinmiyor: Hipotansiyon
Solunum, göğüs bozuklukları ve mediastinal hastalıklar
Bilinmiyor: Solunum depresyonu β, apne, uyku apnesinin kötüleşmesi, obstrüktif
akciğer hastalığının kötüleşmesi
Gastrointestinal hastalıklar
Yaygın olmayan: Mide bulantısı
Bilinmiyor: Kabızlık, çeşitli gastrointestinal bozukluklar
Hepato-biliyer hastalıklar
Bilinmiyor: Sarılık
Deri ve deri altı doku hastalıkları
9/13Bilinmiyor: Anjiyoödem, çok şiddetli reaksiyonlar da dahil olmak üzere dermatolojik
semptomlar, alerjik cilt reaksiyonları, alopesi
Kas-iskelet bozuklukları ve bağ doku ve kemik hastalıkları
Yaygın: Kas zayıflığı
Böbrek ve idrar yolu hastalıkları
Bilinmiyor: İdrar retansiyonu
Genel bozukluklar ve uygulama bölgesine ilişkin hastalıklar
Çok yaygın: Yorgunluk
Bilinmiyor: Rebound fenomeni, yoksunluk semptomları, hipotermi
Araştırmalar
Bilinmiyor: Bilirubin yükselmesi, hepatik transaminaz yükselmesi, artmış alkalen
fosfataz
*MSS üzerindeki benzodiyazepin etkileri doza bağımlıdır ve yüksek dozlarda daha şiddetli MSS
depresyonu meydana gelir.
β Benzodiyazepinlerle solunum depresyonu derecesi doza bağlıdır ve daha yüksek dozlarda daha
şiddetli depresyon meydana gelir.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem taşımaktadır.
Raporlama yapılması, ilacın yarar / risk dengesinin sürekli olarak izlenmesine olanak sağlar. Sağlık
mesleği mensuplarının herhangi bir şüpheli advers reaksiyonu Türkiye Farmakovijilans Merkezi
(TUFAM)'ne bildirmeleri gerekmektedir (www.titck.gov.tr; e- posta: tufam@titck.gov.tr; tel: 0 800
314 00 08; faks: 0 312 218 35 99)
4.9. Doz aşımı ve tedavisi
Diğer benzodiyazepinlerde olduğu gibi, MSS’ni depreşe eden ajanlarla (alkol dahil) kombine
edilmediği sürece, doz aşımının yaşamı tehdit edici olması beklenmez.
Pazarlama sonrası deneyimler, ATIVAN EXPIDET ile doz aşımının ağırlıklı olarak alkol ve /
veya diğer ilaçlarla birlikte kullanım sonrası gerçekleştiğini göstermektedir. Herhangi bir tıbbi
ürün ile doz aşımı tedavisinde, birden fazla ajanın alınmış olabileceği akılda tutulmalıdır.
Oral benzodiyazepinler ile oral aşırı doz alımından hemen sonra eğer bilinci yerinde ise hasta
kusturulmalıdır (1 saat içinde). Bilinci bulanık ya da semptomatik hastalarda havayolu
konrunarak gastrik lavaj uygulanmalıdır. Bu uygulamalardan sonra hastaya genel destekleyici
tedavi uygulanarak hayati bulgular izlenmeli ve hasta yakın takip edilmelidir. Aspirasyon riski
varsa hasta kusturulmamalıdır.
Lorazepamın diyalizi güçtür. ATIVAN EXPIDET’in inaktif metaboliti olan lorazepam glukronid
yüksek oranda diyaliz edilebilir. Eğer midenin boşaltılması avantajlı değilse aktif kömür,
absorpsiyonun azaltılmasında etkili olabilir.
Yoğun bakımda solunum ve kardiyovasküler fonksiyonların dikkatle izlenmesi gerekir.
Aşırı dozda benzodiyazepin alımı kendini genellikle uyuşukluktan komaya kadar değişebilen
merkezi sinir sistemi depresyonu ile belli eder. Hafif vakalardaki semptomlar uyuşukluk, zihin
10/13bulanıklığı, letarji, disartriyi içerir. Daha ciddi vakalarda; intihar amacıyla çok miktarda
alındığında veya diğer merkezi sinir sistemi depresanları veya alkol ile birlikte alındığında
semptomlar ataksi, hipotansiyon, hipotoni, solunum güçlüğü, hipnoz, paradoksal reaksiyonlar,
MSS baskılanması, kardiyovasküler baskılanma, solunum baskılanması, 1. ila 3. derece koma ve
ölümdür.
Benzodiyazepin antagonisti flumazenil, benzodiyazepin aşırı dozu nedeniyle hastaneye yatan
hastalara yararlı olabilir. Özellikle uzun süre benzodiyazepin kullananlarda ve siklik
antidepresanların aşırı dozajında hekim flumazenil tedavisinde oluşabilecek konvülsiyon
riskinden haberdar olmalıdır.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapotik grup: Anksiyolitikler, benzodiyazepin türevleri
ATC Kodu: N05BA06
Etki mekanizması:
Lorazepam bir benzodiyazepindir. Diğer benzodiyazepinler gibi ATIVAN EXPIDET’de
uygulanan doz ile orantısal olarak anksiyolitik, sedatif ve hipnotik özelliklere sahiptir.
Benzodiyazepinlerin kesin etki mekanızması bilinmemektedir. Benzodiyazepinler farklı
mekanizmalar üzerinden etki etmektedir. Benzodiyazepinler etkilerini muhtemelen, merkezi sinir
sistemi içindeki spesifik reseptörlere bağlanarak veya gama-aminobutirik asit aracılığı ile oluşan
sinaptik veya presinaptik inhibisyonu arttırarak veya direkt olarak aksiyon potansiyelini
tetikleyen mekanizmayı etkileyerek gösterirler.
5.2. Farmakokinetik özellikler
Genel Özellikler:
Expidet tablet “dondurularak kurutulmuş” doz formudur. Tükürükle temas ettiği zaman hızlı
dissolüsyon karakteristikleri gösterir ve bu sayede susuz yutulabilir.
Emilim:
Lorazepam oral olarak verildiğinde hızla emilir. Doruk plazma konsantrasyonuna alındıktan
yaklaşık 2-3 saat sonra ulaşır.
Dağılım:
Klinik konsantrasyonlardaki lorazepam, serum proteinlerine yaklaşık %90 oranında bağlanır. 6
aya kadar oral uygulamayı takiben ATIVAN EXPIDET’in fazla birikimine ilişkin bir kanıt
bulunmamaktadır. Ayrıca, aynı koşullar altında ilaç metabolize edici enzimlerin indüksiyonu için
herhangi bir gösterge de bulunmamaktadır.
Biyotransformasyon:
Lorazepam başlıca glukuronik asit ile konjugasyon sonucu inaktif glukuronide dönüşerek
metabolize olur. ATIVAN EXPIDET’in glukuronitlerinin hayvanlarda gösterilebilir bir MSS
aktivitesi bulunmamaktadır ve aktif metabolit üretilmemektedir.
Eliminasyon:
Konjuge olmamış lorazepamın insan plazmasındaki eliminasyon yarılanma ömrü 12-16 saattir.
Dozun %70-75’i glukuronid olarak idrarla atılır. Lorazepam belirgin derecede hidroksilasyon
göstermez ve sitokrom P450 sisteminin N-dealkilasyon enzimleri için bir substrat değildir.
11/13Doğrusallık/Doğrusal olmayan durum:
Lorazepamın plazma düzeyleri verilen doz ile orantılıdır.
Hastalardaki karakteristik özellikler
Genç ve yaşlı hastalardaki karşılaştırmalı çalışmalar, ATIVAN EXPIDET’in farmakokinetiğinin
yaşa bağlı olarak değişmediğini göstermiştir. Karaciğer yetmezliği olan hastalarda (örneğin,
hepatit, alkolik siroz) emilim, dağılım, biyotransformasyon ve atılımda herhangi bir değişiklik
rapor edilmemiştir.
Diğer benzodiyazepinlerde olduğu gibi, lorazepamın farmakokinetiği böbrek yetmezliği ile
değişebilir.
5.3. Klinik öncesi güvenlilik verileri
Toksikoloji
ATIVAN EXPIDET, DL50 ile (oral uygulama için), çok düşük bir akut toksisite göstermiştir:
fare> 3000 mg / kg; sıçan> 5000 mg / kg; köpek> 2000 mg / kg’a eşit.
Farelerde ve köpeklerde akut ve kronik toksisite üzerine birçok test yapılmıştır. Vücut ağırlığına
göre, insanda günlük bir terapi olarak belirlenenlerden binlerce kat daha yüksek olan dozlar
kullanılmıştır.
ATIVAN EXPIDET, çok düşük bir toksisiteye sahip olduğunu göstermiştir. Histopatolojik,
oftalmolojik ve hematolojik testler, idrar ve serum analizi, bazal metabolizma testleri, çok
yüksek dozların önemli biyolojik değişikliklere neden olmadığına işaret etmiştir.
Teratojenite
Tavşanlarda, sıçanlarda ve farelerde yapılan birçok test lorazepamın teratojenik etkisini
göstermemiştir.
Kanserojenite, mutajenite
Oral ATIVAN EXPIDET ile yapılan 18 aylık bir çalışma sırasında sıçanlarda ve farelerde
kanserojenik potansiyele dair bir kanıt ortaya çıkmamıştır. ATIVAN EXPIDET’in Drosophila
melanogaster üzerindeki mutajenik aktivitesi üzerine yapılan bir çalışma, bu ajanın mutasyonel
olarak etkin olmadığını göstermiştir.
Doğurganlığın bozulması
Sıçanlarda ön implantasyon çalışması oral Tavor ile doğurganlıkta hiçbir bozulma göstermeyen
20 mg / kg dozda gerçekleştirildi.
6. FARMASÖTİK ÖZELLİKLERİ
6.1. Yardımcı maddelerin listesi
Jelatin
Mannitol
6.2. Geçimsizlikler
Bildirilen geçimsizlik bulunmamaktadır.
6.3. Raf ömrü
36 ay
12/136.4. Saklamaya yönelik özel tedbirler
25°C altında ve kuru yerde muhafaza ediniz.
6.5. Ambalajın niteliği ve içeriği
PVC/ PVDC Alüminyum folyo blister ambalaj
6.6. Beşerî tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller ‘Tıbbi Atıkların Kontrolü Yönetmeliği’ ve
‘Ambalaj ve Ambalaj Atıklarının Kontrolü Yönetmelikleri’ne uygun olarak imha edilmelidir.
7. RUHSAT SAHİBİ
Pfizer PFE İlaçları A.Ş. Muallim Naci Cad. No:55 34347 Ortaköy-İSTANBUL
Telefon no: (212) 310 70 00 - Faks no: (212) 310 70 58
8. RUHSAT NUMARASI
28.12.1999 - 107/18
9. İLK RUHSAT TARİHİ / RUHSAT YENİLEME TARİHİ
İlk ruhsat tarihi: 28.12.1999
Ruhsat yenileme tarihi: 05.07.2012
10. KÜB’ÜN YENİLENME TARİHİ
13/13