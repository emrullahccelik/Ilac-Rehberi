KISA ÜRÜN BİLGİSİ
1. BEŞERİ TIBBİ ÜRÜNÜN ADI
VİNCREST 2 mg/2 mL I.V. enjeksiyonluk çözelti
Steril, sitotoksik
2. KALİTATİF VE KANTİTATİF BİLEŞİM
Etkin madde:
Her bir 2 mL çözelti, 2 mg vinkristin sülfat içerir.
Yardımcı maddeler:
Sodyum hidroksit (%0,2)………………….y.m.
Yardımcı maddeler için 6.1’e bakınız.
3. FARMASÖTİK FORM
Enjeksiyonluk çözelti
Berrak, renksiz veya açık sarı çözelti
4. KLİNİK ÖZELLİKLER
4.1. Terapötik endikasyonlar
VİNCREST tek başına ya da diğer onkolitik ilaçlarla birlikte aşağıdaki endikasyonlarda kullanılır:
 Lösemiler, akut lenfositik lösemi, kronik lenfositik lösemi, akut miyelojen lösemi ve
kronik miyelojen löseminin blastik krizleri.
 Malin lenfomalar, Hodgkin hastalığı ve non-Hodgkin lenfomalar dahildir.
 Multipl miyeloma
 Katı tümörler, meme kanseri, küçük hücreli bronkojen karsinomalar, baş ve boyun kanserleri
ve yumuşak doku sarkomaları.
 Pediyatrik solid tümörler, Ewing sarkoma dahildir, embriyonal rabdomiyosarkoma,
nöroblastoma, Wilm’s tümörü, retinoblastoma ve medullablastoma.
 İdiyopatik trombositopenik purpura. Splenektomiye ve kısa süreli adrenokortikal steroidlerle
1 / 16tedaviye refrakter gerçek ITP’li hastalar vinkristin tedavisine yanıt verebilirler ama bu
hastalığın primer tedavisinde bu ilaç önerilmez. 3-4 hafta boyunca önerilen haftalık vinkristin
dozu verilen bazı hastalarda kalıcı remisyon oluşmuştur. Eğer hastalar 3 ila 6 dozdan sonra
tedaviye yanıt vermezse, ilave dozların herhangi bir yararlı sonuç vermesi olası değildir.
4.2. Pozoloji ve uygulama şekli
Pozoloji/uygulama sıklığı ve süresi:
VİNCREST sadece damar içine bir uzman tarafından uygulanır. VİNCREST haftalık aralarla
damar içine uygulanır. Verilecek doz vücut yüzey alanına göre tayin edilir. Dozun
hesaplanmasında çok dikkatli olunmalıdır, ölümcül olabilir. Genel olarak tek doz 2 mg’ı
aşmamalıdır. Her uygulamadan önce beyaz kan hücresi sayımı yapılmalıdır. Haftada bir damar
içine uygulanır. Önerilen doz, 1,4-1,5 mg/m2’dir. En çok haftada 2 mg’dır. Terapötik ve toksik
düzeyler arasında dar bir aralık olduğundan ve cevap kişilere göre değiştiği için doz her zaman
hastaya uygun düzenlenmelidir.
Uygulama şekli:
YALNIZ İNTRAVENÖZ KULLANIM İÇİNDİR. BİR BAŞKA YOLDAN VERİLDİĞİNDE
ÖLDÜRÜCÜDÜR.
VİNCREST, tübün içine enjekte edilebilir ya da serbest akan intravenöz infüzyonun yan
kolundan uygulanabilir ya da bir dakikalık periyod içine doğrudan vene zerkedilir. Güvenlik
nedeniyle, hızlı infüzyon şeklinde kola uygulanırken, uygulama sırasında, infüzyondan geri
basıncı önlemek ve pompanın şırınga gövdesinden çıkmasını önlemek için şırınga pompasında
basıncın olmasına dikkat ediniz. Damar dışına sızmanın olmamasına dikkat ediniz çünkü lokal
ülserasyon olabilir.
Eğer damar içine uygulama esnasında sızıntı ve çevredeki dokuya kaçak olursa önemli tahriş
meydana gelebilir. Hemen enjeksiyon durdurulmalı ve kalan ilaç başka bir damardan verilmelidir.
Sızıntının olduğu yere hiyaluronidaz lokal olarak enjeksiyonu veya orta şiddette ısı tatbiki ilacın
dağılması için yararlı olur, selulit ihtimalini azaltır ve rahatsızlığı hafifletir.
2 / 16Özel popülasyonlara ilişkin ek bilgiler:
Böbrek/karaciğer yetmezliği:
Renal disfonksiyonun vinkristin klerensi üzerine bir etkisi olmadığı gözlenmiştir.
Vinkristinin karaciğerde metabolize olması ve safrayla atılması nedeniyle obstrüktif sarılığı ya
da karaciğer bozukluğu olanlara azaltılmış dozların verilmesi tavsiye olunur. Safrayla salgıyı
azaltacak şiddetteki karaciğer hastalığı yan etkilerin şiddetini artırabilir. Serum bilirubin değeri
3 mg/100 mL (51 mikromol/L) üzerinde olanlarda vinkristin dozunun %50 azaltılması
önerilmektedir.
Pediyatrik popülasyon:
Önerilen doz, haftada bir 1,4 mg – 2 mg/ m2’dir. En çok haftada 2 mg’dır. 10 kg veya daha az
kilolu çocuklarda başlangıç dozu 0,05 mg/kg olmalıdır, haftada bir damar içine intravenöz yoldan
uygulanır.
Geriyatrik populasyon:
Önerilen yetişkin dozu uygulanabilir.
4.3. Kontrendikasyonlar
Vinkristin sülfatın intratekal kullanımı genellikle öldürücüdür.
Charcot-Marie-Tooth sendromunun demiyelinizan tipi olan hastalara vinkristin verilmemelidir.
VİNCREST, vinkristin ya da formülündeki herhangi bir yardımcı maddeye aşırı duyarlılığı olan
hastalarda kontrendikedir.
4.4. Özel kullanım uyarıları ve önlemleri
Vinkristin sülfatı sadece intravenöz yoldan kullanınız. VİNCREST intratekal, intramüsküler veya
subkütan yoldan verilmemelidir. İntratekal kullanımı ölümle sonuçlanır. VİNCREST içeren
şırıngaların üzerine yalnız intravenöz kullanılacağını belirten bir etiket konulmalıdır. VİNCREST
kullanımından önce hasta ve ailelerine ilacın oluşturabileceği yan etkiler yönünden önerilerde
bulunulmalıdır.
Yanlışlıkla intratekal müdahale yapılmışsa hemen nöroşirürjik müdahale gerekmektedir. Aksi
3 / 16takdirde ölümle sonuçlanabilecek paralizler görülebilir. Daha önceden yayınlanmış intratekal
yoldan vinkristin verilmesine rağmen hayatta kalması sağlanmış hastaların tedavi şekli baz
alınarak, enjeksiyondan hemen sonra yapılması gerekenler şunlardır.
1. Lombere erişimini engellemek için omurilik sıvısından mümkün olduğunca uzaklaştırılması
gerekmektedir.
2. Epidural kateterin; subaraknoid aralığa ilk lombere erişiminin üzerindeki omurlar arası
boşluk yoluyla yerleştirilmesi ve omurilik sıvısının laktatlı ringer ile lavajının sağlanması.
Taze dondurulmuş plazma talep edilmeli ve sağlanması durumunda her 1 litre laktatlı ringer
solüsyonuna 25 mL eklenmelidir.
3. Beyin cerrahı tarafından intraventriküler diren veya katater yerleştirilerek omurilik sıvısının
lavajının devamlılığı sağlanmalı, laktatlı ringer solüsyonu sürekli olarak 150 mL/saat hızında
devamlı infüze edilmeli veya taze dondurulmuş plazma no.2’deki gibi eklenecekse 75 mL/saat
hızında verilmelidir.
İnfüzyon oranı omurilik sıvısındaki protein seviyesini 150 mg/100 mL’de tutacak şekilde
ayarlanmalıdır.
Aşağıdaki uygulamalar ilave olarak yapılabilir ancak zorunlu değildir:
Folinik asit 100 mg intravenöz bolus enjeksiyon şeklinde uygulanır ve daha sonra 24 saat boyunca
25 mg/saat hızında infüze edilir. Daha sonra 1 hafta boyunca 6 saatte bir 25 mg bolus dozlar
uygulanır. 10 g glutamik asidin 24 saat içerisinde intravenöz uygulanmasını takiben, bir ay boyunca
günde üç defa ağızdan 500 mg verilir. 50 mg piridoksin, 8 saatte bir 30 dakika boyunca intravenöz
yolla verilir. Nörotoksisitenin azaltılmasındaki rolleri net değildir.
Vinkristin sülfat bir vesikan olup, bölgesel reaksiyonlara veya ekstravazasyona sebep olabilir (Bkz.
Bölüm 4.2. Pozoloji ve uygulama şekli).
Vinkristin sülfatla tedaviyi takiben loköpeninin ortaya çıkması diğer onkolitik maddelerle
olduğundan daha az muhtemeldir. Dozajı sınırlayan kemik iliği toksisitesinden ziyade
nöromusküler toksisitedir. Bununla birlikte loköpeni olasılığından ötürü, hem hekim hem de hasta
enfeksiyon komplikasyonu belirtilerine karşı dikkatli olmalıdır. Loköpeni ya da bir enfeksiyon
4 / 16komplikasyonu durumunda VİNCREST’nın bir sonraki dozu dikkatle uygulanmalıdır.
Onkolitik ajan uygulamasıyla ortaya çıkabilen akut ürik asit nefropatisi vinkristin ile de görülebilir.
Vinkristin sülfat kan-beyin bariyerini yeterli miktarlarda geçemediğinden santral sinir sistemi
lösemilerinde ilave ilaçların kullanılması gerekebilir.
Vinkristin sülfatın norötoksik etkisi diğer norötoksik ajanlarla birlikte aditif hale gelir ve omurilik
radyoterapisiyle ve nörolojik hastalıklarla artabilir. Yaşlı hastalarda vinkristin sülfatın nörotoksik
etkisi konusunda daha duyarlı olunmalıdır.
İn vivo ve in vitro laboratuar testlerinden vinkristinin mutajenik olduğuna dair bir sonuç elde
edilmemiştir. İnsanlarda, malign hastalıklarda yalnızca vinkristin tedavisini takiben fertilite
üzerine çalışmalar yapılmamıştır. Vinkristinin de dahil edildiği çoklu ilaç kemoterapisi almış olan
hem erkek hem kadın hastaların klinik raporlarında, puberte sonrasında azospermi ve amenore
meydana gelebileceği gösterilmiştir.
Vinkristin sülfatın karsinojenik olduğu bilinen diğer ilaçlarla kombine kullanıldığı hastalarda
sekonder kanser oluşumları gözlenmiştir, ancak vinkristin sülfatın bu oluşumdaki rolü
bilinmemektedir. Vinkristinin sıçan ve farelere intraperitoneal uygulandığı kısıtlı bir çalışmada
karsinojenisite belirlenmemiştir (Bkz. Bölüm 5.3. Klinik öncesi güvenlilik verileri).
VİNCREST çözeltilerinin kazara göze temasından kaçınılmalıdır. Vinkristin sülfat ciddi irritan
olduğundan korneal ülserasyona sebep olabilir. Göz derhal su ile çok iyi yıkanmalıdır.
VİNCREST gebe kadınlara uygulandığında fetüs üzerinde zarar oluşturabilir. Çocuk doğurma
potansiyeli bulunan kadınların vinkristin tedavisi esnasında gebe kalmamaları tavsiye edilmelidir
(Bkz. Bölüm 4.6. Gebelik ve laktasyon).
VİNCREST her “doz”unda 1 mmol’den (23 mg) daha az sodyum ihtiva eder, yani aslında
“sodyum içermez”. Dozu nedeniyle sodyuma bağlı herhangi bir uyarı gerekmemektedir.
5 / 164.5. Diğer tıbbi ürünler ile etkileşimler ve diğer etkileşim şekilleri
Vinkristin sülfatın nörotoksik etkisi periferik sinir sistemi üzerinde etkisi olan diğer ilaçlarla aditif
hale gelebilir.
Vinka alkaloidlerinin uygulanmasını takiben akut nefes darlığı ve ciddi bronkospazm rapor
edilmiştir. Bu reaksiyonlar en çok vinka alkaloidler mitomisin-C ile combine kullanıldığında ortaya
çıkmaktadır ve daha önceden pulmoner bir bozukluk varsa ciddi hale gelebilir. Reaksiyonların
başlangıcı vinka enjeksiyonunu takiben birkaç dakika veya birkaç saat içerisinde ve mitomisin
dozunu takiben 2 haftaya kadar oluşabilir. Kronik tedavi gerektiren progresif dispne meydana
gelebilir. Böyle bir durumda VİNCREST yeniden uygulanmamalıdır.
Fenitoin ve vinkristin sülfatı da içeren antineoplastik kemoterapi kombinasyonlarının eş zamanlı oral
veya intravenöz uygulanmasıyla antikonvülsanların kan seviyelerinin azaldığı ve kriz nöbetlerinin
arttığı bildirilmiştir. Vinka alkaloidlerinin etkisi kanıtlanmamış olsa da vinkristin sülfatla kombine
olarak kullanıldığında fenitoinin bir dizi kan düzeyi ölçümlerine dayanarak, dozunun ayarlanması
gerekebilir.
Hepatik sitokrom P450 (CYP3A) izoenzimleri aracılığıyla ilaç metabolizmasını inhibe eden ilaçları
alan ve hepatik bozukluğu olan hastalarda çok dikkatli olunmalıdır. Vinkristin sülfatın itrakonazol
(CYP 3A4 inhibitörü) ile eşzamanlı uygulanmasının nöromüsküler yan etkilerin ciddiyetinin
artmasına veya erken ortaya çıkmasına sebep olduğu bildirilmiştir. Vinkristin metabolizmasının
inhibe edilmesi nedeniyle olduğu düşünülmektedir (Bkz. Bölüm 4.8. İstenmeyen etkiler).
Vinkristin sülfat L-asparaginaz ile kombine kullanıldığında, L-asparaginazin önce uygulanması
vinkristinin hepatik klirensini azaltacağından toksisiteyi azaltmak için enzimin uygulanmasından 12
ila 24 saat önce vinkristin verilmelidir.
Kemoterapi radyoterapi ile karaciğer de dahil portallar aracılığıyla kombine olarak verildiğinde
vinkristin kullanımı radyoterapi tamamen bitene kadar geciktirilmelidir.
Vinkristin malign hücrelere metotreksatın uptake'ini artırdığından yüksek doz metotreksat
6 / 16uygulaması için kullanılır.
Allopurinol, piridoksin ve izoniyazid ile birlikte vinkristin kullanımı kemik iliği depresyonu sıklığını
arttırabilir. Bu potensiyalizasyonun mekanizması açık değildir.
4.6. Gebelik ve laktasyon
Genel tavsiye
Gebelik kategorisi: D
Çocuk doğurma potansiyeli bulunan kadınlar/Doğum kontrolü (Kontrasepsiyon)
Çocuk doğurma potansiyeli bulunan kadınların VİNCREST alırken hamile kalmaması konusunda
uyarılması gerekmektedir.
Tedavi sırasında ve tedavinin tamamlanmasından 3 ay sonra hem erkekler hem de kadınlar gebelik
önleyici tedbirler almalıdır.
Gebelik dönemi
VİNCREST’in gebe kadınlarda kullanımına ilişkin yeterli veri mevcut değildir. Hayvanlar
üzerinde yapılan araştırmalar üreme toksisitesinin bulunduğunu göstermiştir (Bkz. Bölüm 5.3.
Klinik öncesi güvenlilik verileri). İnsanlara yönelik potansiyel risk bilinmemektedir. Gebe kadınlar
ile gerçekleştirilmiş yeterli ve kontrollü çalışmalar bulunmamaktadır. Ancak gebe kadınlara
uygulandığında fetüste ciddi toksik etkilere yol açabilir, bu nedenle VİNCREST gebe kadınlarda
kullanılmamalıdır.
Laktasyon dönemi
Vinkristin’in insan ya da hayvan sütü ile atıldığına ilişkin yeterli bilgi mevcut değildir.
Vinkristin’in süt ile atılmasına yönelik fizikokimyasal ve eldeki farmakodinamik/toksikolojik
veriler nedeniyle memedeki çocuk açısından bir risk olduğu göz ardı edilemez.
VİNCREST emzirme döneminde kullanılmamalıdır.
Üreme yeteneği/Fertilite
Tek başına vinkristin sülfat tedavisinin ardından fertilitenin nasıl etkilendiği insanlar üzerinde
7 / 16çalışılmamıştır. Vinkristin içeren multipl ilaçla kemoterapi alan erkek ve kadın hastalarda yapılan
klinik çalışmalar, postpubertal hastalarda azospermi ve amenore ortaya çıkabileceğini göstermiştir.
Tedavinin tamamlanmasından sonra bu etkiler ortadan kalkmıştır fakat az sayıdaki hastada amenore
ve azosperminin kalıcı olduğu görülmüştür. Bu tür yan etkilerin prepubertal hastalarda görülme
olasılığı azdır.
4.7. Araç ve makine kullanımı üzerindeki etkiler
Araç kullanımı üzerinde herhangi bir yan etkisi yoktur, ancak hastanın tedavisinde kullanılan
diğer ilaçların yan etkileri dikkate alınarak araç kullanılmaması önerilir.
4.8. İstenmeyen etkiler
Vinkristin sülfat’ın yan etkileri organ ve sistemler sınıflaması ve sıklığına göre aşağıda
listelenmiştir. Sıklık dereceleri şu şekilde tanımlanmıştır:
Çok yaygın (1/10), yaygın (≥1/100; <1/10), yaygın olmayan (≥1/1.000, <1/100), seyrek
(≥1/10.000; <1/1.000), çok seyrek (<1/10.000), bilinmiyor (eldeki verilerden hareketle tahmin
edilemiyor).
Vinkristinin istenmeyen etkileri genellikle geriye dönüşümlüdür ve dozun büyüklüğüne ve
kümülatif doza bağlıdır. En sık rastlanan yan etki saç dökülmesi, en sıkıntılısı ise kökeni
nöromusküler olanıdır.
VİNCREST haftalık tek doz halinde kullanıldığında lökopeni, nörotik ağrı ve kabızlık gibi yan
etkiler genellikle kısa sürelidir (7 günden az). Bu etkiler dozaj azaltıldığında azalır ya da
kaybolur; uygulanacak dozun bölünerek verilmesi durumunda ise fazlalaşır. Saç dökülmesi, his
kaybı, parestezi, yürümede güçlük, spastik yürüyüş ve derin tendon refleksleri kaybı gibi yan
etkiler en az tedavi süresince kalıcı olurlar çoğu kez tedavi bırakıldıktan yaklaşık 6 hafta sonra
kaybolurlar. Bazı hastalarda ise nöromüsküler güçlükler uzun süre devam edebilir. İdame tedavisi
sırasında saç tekrar uzayabilir.
VİNCREST tedavisi sırasında aşağıdaki yan etkilerin görüldüğü bildirilmiştir.
8 / 16Kan ve lenf sistemi hastalıkları
Yaygın: Lökopeni, trombositopeni
Bilinmiyor: VİNCREST’in alyuvar ve trombositler üzerine sabit ve belirli bir etkisi yoktur.
Bazı hastalarda anemi görülmüştür. Trombositopeni durumunun VİNCREST tedavisine
başlandığında mevcut olması halinde düzelmesi kemik iliği remisyonundan daha önce olur.
Endokrin hastalıkları
Seyrek: Vinkristin ile tedavi edilen hastalarda uygunsuz antidiüüretik (ADH) hormon sekresyonu
tespit edilmiştir. Hiponatremi mevcudiyetinde yüksek üriner sodyum itrahı oluşmuştur, renal veya
adrenal hastalık, hipotansiyon, dehidratasyon, azotemi ve klinik ödem bulunmamaktadır. Sıvı
kaybıyla birlikte hiponatremide ve sodyumun renal kaybında düzelme gözlenir.
Sinir sistemi hastalıkları
Yaygın: Nöromüsküler yan etkilerin gelişiminde bir sıralama görülmektedir, başlangıçta sadece
duyusal bozukluklar ve parestezi görülmektedir, nevritik ağrı, duyu kayıpları, parestezi, yürüme
güçlüğü, motor zorlanmalar, dışkı kaçırma, derin tendon refleksi kaybı ataksi, parezis, ayak
düşmesi, oküler palsi, laringeal sinir felci, ataksi, kraniyel sinir palsisi gözlenebilir.
Çok seyrek: Hastada sıklıkla hipertansiyonla birlikte konvülsiyon çok seyrek bildirilmiştir.
Çocuklarda konvulsiyonlar ve koma hali çok seyrek olarak rapor edilmiştir.
Göz hastalıkları
Yaygın: Geçici kortikal körlük ve körlükle birlikte optik atrofi, görüşün kötüleşmesi
Bilinmiyor: Anormal göz hareketleri
Kulak ve iç kulak hastalıkları
Yaygın olmayan: Kısmi ya da total sağırlık (geçici veya kalıcı), sekizinci kafa sinirinde tahribat,
denge bozukluğu, baş dönmesi, vertigo, nistagmus
Vinkristin sülfat, platin içeren onkolitikler ve ototoksik olduğu bilinen diğer ilaçlarla kombine
olarak kullanılacaksa özellikle tedbirli olunmalıdır.
9 / 16Kardiyak hastalıklar
Yaygın: Hipertansiyon, hipotansiyon
Bilinmiyor: Mediastinal radyoterapi uygulanmış hastalarda vinkristin içeren kemoterapi
kombinasyonları kullanımı koroner arter rahatsızlığı ve miyokard enfarktüsü ile bağdaştırılmış
ancak aradaki ilişki gösterilmemiştir.
Solunum, göğüs bozuklukları ve mediastinal hastalıkları
Bilinmiyor: Özellikle mitomisin-C ile kombine kullanıldığında akut nefes darlığı ve ciddi
brankospazm görülebildiği bildirilmiştir.
Gastrointestinal hastalıkları
Yaygın: Kabızlık, kilo kaybı, bulantı, kusma, ağızda ülserasyon, diyare, paralitik ileus, anoreksi
Bilinmiyor: Karın krampları, intestinal nekroz ve/veya perforasyon, kabızlık üst kolon dolması
şeklini alabilir ve fiziksel muayenede rektum boş bulunabilir. Kolikli karın ağrısı boş bir rektum
ile birlikte olunca hekimi şaşırtabilir. Tüm olgular enemalara ve laksatiflere cevap verirler.
VİNCREST kullanan hastalara kabızlığa karşı rutin bir profilaktik rejim uygulanması
önerilmektedir.
Deri ve deri altı doku hastalıkları
Çok yaygın: Alopesi
Yaygın: Kızarıklık
Kas-iskelet bozuk1ukları, bağ doku ve kemik hastalıkları
Yaygın: Çene, farenks, parotid bezi, kemik, sırt, kol, bacak ve kas ağrıları
Böbrek ve idrar hastalıkları
Bilinmiyor: Mesane zayıflığına bağlı üriner retansiyon, poliüri, disüri. Üriner retansiyon
oluşturduğu bilinen diğer ilaçlar özellikle yaşlılarda VİNCREST uygulamasından sonraki birkaç
gün içinde kullanılmamalıdır.
10 / 16Genel bozukluklar ve uygulama bölgesine ilişkin hastalıklar
Yaygın: Enjeksiyon yeri reaksiyonu
Bilinmiyor: Ateş, baş ağrısı, adet görememe
Diğer
Seyrek: Vinkristin içeren kemoterapi rejimlerinde anafilaksi, kızarıklık ödem gibi alerjik tipte
reaksiyonlar belirlenmiştir.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem taşımaktadır.
Raporlama yapılması, ilacın yarar/risk dengesinin sürekli olarak izlenmesine olanak sağlar. Sağlık
mesleği mensuplarının herhangi bir şüpheli advers reaksiyonu Türkiye Farmakovijilans Merkezi
(TÜFAM)’ ne bildirmeleri gerekmektedir (www.titck.gov.tr; e-posta: tufam@titck.gov.tr; tel: 0 800
314 00 08; faks: 0 312 218 35 99) .
4.9. Doz aşımı ve tedavisi
Vinkristin kullanımını takiben görülen yan etkiler doza bağımlıdır. 13 yaşın altındaki çocuklara
önerilen tedavinin 10 katının verilmesini takiben ölüm meydana gelmiştir. Bu hasta grubundaki
ciddi semptomlar 3-4 mg/m2 tek dozu takiben, erişkinlerde ise 3 mg/m2 tek dozu takiben
görülebilir. Bu nedenle önerilenden daha yüksek doz uygulamasını takiben, hastaların daha yüksek
yan etkilere maruz kalması beklenebilir. Destekleyici tedavi şu şekilde olabilir:
 Uygun olmayan antidiüretik hormon salımının sendromlarından kaynaklanan yan etkilerin
önlenmesi (bu durum sıvı alımının kısıtlanmasını ve Henle lupunun ve distal tübülün işlevini
etkileyen diüretik uygulanmasını da içerir).
 Antikonvülsan uygulaması.
 İleusu önlemek için lavman veya katartiklerin kullanımı (bazı örneklerde gastrointestinal
sistemin dekompresyonu gerekebilir).
 Kardiyovasküler sistemin düzenlenmesi.
 Transfüzyon gereksinimlerinde yol gösterici olarak günlük kan sayımının yapılması.
İzole vaka raporları folinik asidin aşırı doz vinkristin alan insanlarda yardımcı olabileceğini
11 / 16göstermiştir. Tavsiye edilen doz; 100 mg iv folinik asitin 24 saat boyunca her 3 saatte bir sonraki
48 saat boyunca ise her 6 saatte bir uygulanmasıdır. Farmakokinetik verilerden elde edilen
vinkristinin teorik doku düzeylerinin en az 72 saat boyunca önemli ölçüde yüksek kaldığı tahmin
edilmektedir. Folinik asitle tedavi yukarıda bahsedilen destekleyici tedaviye ihtiyacı ortadan
kaldırmaz.
İntravenöz vinkristin dozunun çoğu dokulara hızla bağlanmasından sonra safra içine salgılanır.
İlacın diyalizatta çok küçük miktarlarda görünmesinden ötürü hemodiyalizdoz aşımı durumunda
yardımcı bir yöntem olmayacaktır.
Vinkristinin oral yoldan alınmasının sonuçlarıyla ilgili yayınlanmış herhangi bir klinik çalışma
bulunmamaktadır. Oral yoldan alınırsa, midenin boşaltılmasını takiben aktif kömür ve müshil
uygulanmalıdır.
5. FARMAKOLOJİK ÖZELLİKLERİ
5.1. Farmakodinamik özellikler
Farmakoterapötik grup: Antineoplastik ilaç, vinka alkaloidleri ve analogları
ATC kodu: L01CA02
Vinkristin sülfat, Vinca rosea adlı bitkiden izole edilen bir antineoplastik alkaloittir.
Vinkristinin etki mekanizması tam olarak bilinmemesine rağmen iğ şeklindeki mitotik cismin
mikrotübüler proteinlerine bağlanarak uygun şekilde polimerize olmalarını engeller ve hücre
bölünmesinin metafaz safhasında durmasına neden olur.
VİNCREST insanlarda geniş spektrumlu anti-tümör aktivite gösteren antineoplastik bir ilaçtır.
Vinkristin sülfat kemik iliği koruyucusu olduğundan diğer kemoterapötik kanser ilaçlarıyla birlikte
kullanıma uygundur.
5.2. Farmakokinetik özellikler
Genel özellikler
Emilim:
Vinkristin oral olarak verildiğinde gastrointestinal sistemden az emilir. Ancak emilim oranı tam
12 / 16belirlenmemiştir. Doruk plazma seviyesine ulaştıktan hemen sonra plazmada trifazik olarak
kaybolur. Eşit dozlar verilerek serum vinkristin konsantrasyon zaman eğrisi altındaki alan
incelendiğinde ilacın i.v. infüzyon şeklinde uygulanmasının i.v. hızlı enjeksiyona göre daha fazla
biyoyararlanım gösterdiği anlaşılmıştır.
Dağılım:
Vinkristin ve metabolitlerinin vücut doku ve sıvılarına dağılımının karakteristik özellikleri tam
belirlenememiştir.
Biyotransformasyon:
Vinkristin büyük ölçüde karaciğerde metabolize olur.
İlacın haftada bir defadan fazla uygulanması muhtemelen gereksizdir.
Eliminasyon:
İlacın terminal yarılanma ömrü 15-155 saat arasındadır. Vinkristinin metabolik özellikleri henüz
net olarak anlaşılmamıştır. Vinkristin ve metabolitleri çoğunlukla safra yoluyla atılır. Karaciğer ve
biliyer fonksiyon bozukluğu olan hastalarda (bu durum serum alkalen fosfataz düzeyinin
yükselmesiyle anlaşılır) vinkristinin eliminasyon yarılanma ömrünü anlamlı olarak uzattığı
gösterilmiştir.
Hastalardaki karakteristik özellikler:
Karaciğer yetmezliği:
Karaciğer fonksiyon bozukluğu olan hastalarda metabolizmasının ve bundan dolayı vinkristinin
atılımının azalması ile toksisite riskinde artış meydana gelir. Gerektiğinde doz ayarlaması
yapılmalıdır. Direkt serum bilirubin değeri 3 mg/100 mL’nin (51 mikromol/L) üzerinde olan
hastalarda vinkristin sülfat dozunun %50 oranında azaltılması önerilir.
5.3. Klinik öncesi güvenlilik verileri
Birçok hayvan türünde, gebe hayvanlarda toksik olmayan dozlarda vinkristin embriyoletalite gibi
teratojenik etkiler gösterebilmektedir.
In vivo ve in vitro laboratuar testlerinde bu ürünün mutajenik olduğu kanıtlanmamıştır.
13 / 16Fare ve sıçanlarda intraperitoneal uygulamadan sonra, karsinojenisiteye dair herhangi bir ipucu
bulunamamıştır, ancak bu çalışma kısıtlıdır.
6. FARMASÖTİK ÖZELLİKLER
6.1. Yardımcı maddelerin listesi
Mannitol (E421)
Sülfürik asit (%5) (pH ayarlaması için)
Sodyum hidroksit (%0,2) (pH ayarlaması için)
Enjeksiyonluk su
6.2. Geçimsizlikler
Vinkristin sülfat başka ilaç ile karıştırılmamalı ve pH’yı 3,5-5,5 aralığının dışına çıkaracak başka
çözeltilerle seyreltilmemelidir. İlacın furosemid ile hem şırıngada karıştırılması hem de Y
bölgesine arada yıkama yapılmaksızın peş peşe enjekte edilmesi, çökelti ile sonuçlanır.
6.3. Raf ömrü
Flakon açılmadan önce:
24 ay
Dilüsyon sonrası:
Enjeksiyon veya infüzyon için hazırlanan çözelti 9 mg/ml (%0,9) sodyum klorür infüzyon çözeltisi
veya 50 mg/ml (%5) glukoz infüzyon çözeltisinde 0,01 mg/ml konsantrasyonda seyreltildiğinde,
2-8°C’de 48 saat veya 15-25°C’de 24 saat saklanabilir.
6.4. Saklamaya yönelik özel tedbirler
2C-8C arasında buzdolabında saklayınız. Dondurmayınız.
6.5. Ambalajın niteliği ve içeriği
2 mL çözelti içeren 5 mL’lik renksiz Tip I cam flakonlarda kullanıma sunulmaktadır.
Her bir karton kutu; 1 adet flakon içermektedir.
14 / 16Beşeri tıbbi üründen arta kalan maddelerin imhası ve diğer özel önlemler
Kullanma talimatları:
VİNCREST, kanser kemoterapisinde uzmanlaşmış hekimler tarafından ya da onların gözetiminde
kullanılmalıdır.
Hazırlama:
VİNCREST, kemoterapötik ajanların güvenli kullanımı konusunda eğitim görmüş olan profesyonel
kişiler tarafından kullanım için hazırlanabilir.
İlacın hazırlanması ve enjektöre transferi gibi işlemler aseptik koşullarda, sitotoksikler için
ayrılmış özel alanlarda yapılmalı ve bu işlemleri uygulayan personel koruyucu elbise, eldiven,
gözlük ve maske kullanılmalıdır.
Hamile personelin bu kemoterapötik ajanların kullanımında görev almamaları önerilir.
Kontaminasyon:
a) Gözler ya da deri ile temas gerçekleştiğinde bu bölgeler bol su ya da serum fizyolojik ile
yıkanmalıdır. Ciltteki geçici sızlama için tahriş edici özelliği olmayan bir krem uygulanabilir.
Gözle temas halinde veya çözelti yutulmuşsa veya solunmuşsa tıbbi yardım için bir doktora
başvurulmalıdır.
b) Dökülmesi durumunda, operatörler eldiven giymeli ve bölgede bu amaçla tutulan sünger ile
dökülen materyal temizlenmelidir. Bölge su ile iki kez yıkanmalıdır. Tüm çözeltiler ve sünger
plastik bir torba içerisine konulmalı ve mühürlenmelidir.
İmha etme:
Hem tıbbi ürünün artanı hem de seyreltilmek için ya da infüzyon için çözeltinin tamamı
hastanenin sitotoksik maddelere uygulanan standart prosedürlerine göre ve zararlı atıkların imha
edilmesi için yürürlükte olan yasal gereklere uygun olarak ortadan kaldırılmalıdır.
Kullanılmamış olan ürünler ya da atık materyaller “Tıbbi atıkların kontrolü yönetmeliği” ve
“Ambalaj ve ambalaj atıklarının kontrolü yönetmelik” lerine uygun olarak imha edilmelidir.
15 / 16Sitotoksik ve sitotoksik beşeri tıbbi ürünlerin kullanımları sonucu boşalan iç ambalajların atıkları
TEHLİKELİ ATIKTIR ve bu atıkların yönetimi 2/4/2015 tarihli ve 29314 sayılı Resmi Gazetede
yayımlanan Atık Yönetimi Yönetmeliğine göre yapılır.
7. RUHSAT SAHİBİ
VEM İLAÇ San. ve Tic. A.Ş
Maslak Mahallesi AOS 55. Sokak
42 Maslak A Blok Sit. No: 2/134
Sarıyer/İSTANBUL
8. RUHSAT NUMARASI
2022/357
9. İLK RUHSAT TARİHİ/ RUHSAT YENİLEME TARİHİ
İlk ruhsat tarihi: 30.06.2022
Ruhsat yenileme tarihi:
10. KÜB’ÜN YENİLENME TARİHİ
30.06.2022
16 / 16