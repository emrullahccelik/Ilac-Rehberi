KISA ÜRÜN BİLGİSİ
1. BEŞERİ TIBBİ ÜRÜNÜN ADI
VRİAX® FORTE 60 mg sert kapsül
2. KALİTATİF VE KANTİTATİF BİLEŞİM
Etkin madde:
Her kapsül 60 mg asemetasin içerir.
Yardımcı maddeler:
Laktoz monohidrat (sığır kaynaklı) 112,14 mg
Yardımcı maddeler listesi için bkz. bölüm 6.1.
3. FARMASÖTİK FORM
Sert Jelatin Kapsül
Sarımsı renkli toz, opak kırmızı renkli kapak, opak sarı renkli gövde, No:3, sert jelatin kapsüller
4. KLİNİK ÖZELLİKLER
4.1. Terapötik endikasyonlar
Osteoartrit, romatoid artrit ve ankilozan spondilit belirti ve bulgularının tedavisi ile akut gut artriti,
akut kas iskelet sistemi ağrıları, postoperatif ağrı ve dismenore tedavisinde endikedir.
4.2. Pozoloji ve uygulama şekli
Genel bir kural olarak VRİAX® FORTE ve diğer tedavi seçeneklerinin kullanımına karar vermeden
önce potansiyel faydalar ve riskler dikkatlice değerlendirilmelidir. Doz kişiye göre ayarlanmalı ve olası
en kısa süreyle en düşük etkin doz verilmelidir.
Pozoloji/Uygulama sıklığı ve süresi:
Yetişkin dozu, hastalığın ciddiyetine ve niteliğine bağlı olarak günde 1-3 defa 60 mg’dır.
Akut gut krizinde önerilen genel dozaj, semptomlar kayboluncaya kadar günde 180 mg asemetasindir
(günde 3 kapsül VRİAX® FORTE ’a eşdeğer). Gastrointestinal şikayeti olmayan hastalarda, bu doz,
tedavinin başlangıcında geçici olarak 300 mg asemetasin dozuna artırılabilir. Başlangıç dozu olarak
120 mg asemetasine eşdeğer 2 kapsül VRİAX® FORTE alınır ve daha sonra 6 saat ara ile bir kapsül
VRİAX® FORTE (bir kapsül, 60 mg asemetasine eşdeğerdir) ile devam edilir (24 saat için izin verilen
maksimum asemetasin dozu 300 mg’dır). İkinci gün gerekirse aynı dozlar uygulanır, semptomlar
kaybolunca bu doz azaltılmalıdır.
Tedavi süresi, tedaviyi yürüten doktorun kararına bağlı olmakla beraber, günlük 180 mg dozlarda
tedavi süresi 7 günden fazla sürdürülmemelidir.
Romatizmal rahatsızlıklarda hastaların VRİAX® FORTE ’u daha uzun süre kullanmaları gerekebilir.
Semptomları kontrol altına almak için gerekli en düşük etkili doz, en kısa süreyle kullanılarak
istenmeyen etkiler en aza indirilebilir.
1/16Uygulama şekli
Oral kullanım içindir.
Kapsüller, tok karnına yeterli miktar sıvı ile alınmalıdır. Mide rahatsızlığı durumunda yemek ile
birlikte alınması önerilir.
Özel popülasyonlara ilişkin ek bilgiler:
Böbrek / Karaciğer yetmezliğinde:
Ağır böbrek ve karaciğer yetmezliğinde kullanılmamalıdır. Önceden böbrek ve/veya karaciğer
fonksiyon bozukluğu olan hastalarda ilacın kullanımında özellikle tıbbi takip gerekmektedir.
Pediyatrik popülasyon:
Çocuklar ve adölesan yaş grubunda deneyim olmadığından, çocuklar ve adölesanlarda VRİAX®
FORTE önerilmemektedir.
Geriyatrik popülasyon:
Olası istenmeyen etkilerden dolayı (bkz. Bölüm 4.4) VRİAX® FORTE yaşlı hastalarda sadece
dikkatli tıbbi gözlemle kullanılmalıdır.
4.3. Kontrendikasyonlar
VRİAX® FORTE aşağıdaki durumlarda kontrendikedir:
 Asemetasine, indometazine veya VRİAX® FORTE ’un içerdiği yardımcı maddelerden herhangi
birine karşı aşırı duyarlılığı olanlarda,
 Daha önceden asetilsalisilik asit veya diğer non-steroid anti-inflamatuvar (NSAİ) ilaç kullanımı
sonucu astım, ürtiker veya alerjik tipte reaksiyon görülen hastalara kullanılmamalıdır. NSAİİ’ye bağlı
şiddetli, nadiren ölümcül olan, anafilaksi benzeri reaksiyonlar bildirilmiştir. (bkz. Bölüm 4.4 Özel
kullanım uyarıları ve önlemleri),
 VRİAX® FORTE , koroner arter by-pass greftleme (KABG) cerrahisinde peri-operatif ağrı
tedavisinde (bkz. Bölüm 4.4 Özel kullanım uyarıları ve önlemleri),
 Nedeni açıklanamamış hematopoez bozukluğu olanlar,
 VRİAX® FORTE , daha önceki NSAİ ilaç tedavisi ile ilişkili olarak geçirilmiş veya halen aktif
gastrointestinal kanama veya perforasyonu olan hastalarda, aktif veya geçirilmiş tekrarlayan peptik
ülser/hemorajisi olan hastalarda (iki veya daha fazla kez, ayrı ayrı kanıtlanmış ülser veya kanama),
 Ciddi karaciğer, böbrek ve kalp yetmezliğinde (bkz. Bölüm 4.4 Özel kullanım uyarıları ve
önlemleri),
 Gebeliğin son trimesterinde (bkz. Bölüm 4.6. Gebelik ve Laktasyon),
 Çocuk ve adölesanlarda.
4.4 Özel kullanım uyarıları ve önlemleri
Uyarılar
2/16Kardiyovasküler etkiler
Kardiyovasküler Trombotik Olaylar
Çeşitli siklooksijenaz-2 (COX-2)’nin selektif ve non-selektif inhibitörü olan NSAİ ilaçların üç yıl
kadar süren klinik çalışmaları, ölümcül olabilen ciddi kardiyovasküler (KV) trombotik olay, miyokart
enfarktüsü ve inme riskinin arttığını göstermiştir. COX-2 selektif veya non-selektif tüm NSAİİ’ler
benzer risklere sahip olabilir. KV hastalığı veya KV risk faktörleri olduğu bilinen hastalar, daha fazla
risk altındadır. NSAİİ ile tedavi edilen hastalarda potansiyel KV riskinin en aza indirilmesi için, en
düşük etkili doz olası en kısa süreyle kullanılmalıdır. Hekimler ve hastalar daha önceden KV
semptomlar olmasa dahi bu tür semptomlara karşı hazırlıklı olmalıdır. Hastalar ciddi KV belirti
ve/veya bulgular ve bunlar ortaya çıktığı takdirde yapılacaklar hakkında bilgilendirilmelidirler.
Birlikte aspirin kullanımının, NSAİİ kullanımı ile ilişkili ciddi KV trombotik olay riskindeki artışı
azalttığına dair tutarlı kanıtlar yoktur. Aspirin ve NSAİİ’lerin birlikte kullanımı ciddi
gastrointestinal (Gİ) olayların gelişme riskini artırmaktadır.
COX-2 selektif NSAİİ’nin koroner arter by-pass greft cerrahisinden sonra ilk 10-14 gündeki ağrı
tedavisine ait iki geniş, kontrollü klinik çalışmada miyokart enfarktüsü ve inme insidansının arttığı
bulunmuştur. (bkz. Bölüm 4.3 Kontrendikasyonlar)
Hipertansiyon
VRİAX® FORTE ’un dahil olduğu NSAİİ’ler yeni hipertansiyon gelişimine veya var olan
hipertansiyonun kötüleşmesine neden olurlar ve bu rahatsızlıkların her biri KV olay riskinin artmasına
katkıda bulunabilmektedir. NSAİİ kullanırken, tiyazid veya loop diüretikleri kullanan hastalarda, bu
terapötiklere karşı verilen yanıt bozulabilir. VRİAX® FORTE ’un dahil olduğu NSAİİ’ler
hipertansiyonu olan hastalarda dikkatli kullanılmalıdır. NSAİİ tedavisine başlanırken ve tedavi
süresince, kan basıncı (KB) yakından izlenmelidir.
Konjestif Kalp Yetmezliği ve Ödem
NSAİİ’leri alan bazı hastalarda, sıvı tutulması ve ödem gözlenmiştir. VRİAX® FORTE , sıvı tutulması
veya kalp yetmezliği olan hastalarda dikkatli kullanılmalıdır.
Gastrointestinal Etkiler - Ülserasyon, Kanama ve Perforasyon Riski:
VRİAX® FORTE ’un COX-2 selektif inhibitörleri dahil NSAİ ilaçlarla beraber kullanımından
kaçınılmalıdır.
VRİAX® FORTE ’un dahil olduğu NSAİİ’ler, ölümcül olabilen enflamasyon, kanama, ülserasyon,
mide, ince ve kalın bağırsak perforasyonu gibi ciddi gastrointestinal (Gİ) advers olaylara neden
olabilirler. Bu ciddi advers olaylar NSAİİ’ler ile tedavi edilen hastalarda herhangi bir uyarıcı
semptom olmadan veya uyarıcı semptomla birlikte, herhangi bir zamanda gelişebilirler. NSAİİ tedavisi
sırasında üst Gİ kanalda ciddi advers olay gelişen beş hastadan yalnızca biri semptomatiktir.
NSAİİ’lerin neden olduğu üst Gİ kanal ülserleri, yoğun kanama ve perforasyon 3 ila 6 ay tedavi
uygulanan hastaların yaklaşık % 1’inde ve 1 yıl tedavi olan hastalarda yaklaşık % 2-4’ünde ortaya
çıkmaktadır. Bu eğilim uzun süreli kullanımda devam etmektedir ve tedavinin herhangi bir anında
ciddi Gİ olay gelişme olasılığını artırmaktadır. Ancak kısa süreli tedavi bile risksiz değildir.
NSAİİ’ler, önceden ülser veya gastrointestinal kanama hikayesi olan hastalarda çok dikkatli
3/16reçetelenmelidir. Önceden peptik ülser ve/veya gastrointestinal kanama öyküsü olan ve NSAİİ
kullanan hastalarda, Gİ kanama riski bu risk faktörleri olmayan hastalara göre 10 kat artmıştır. NSAİİ
ile tedavi edilen hastalarda, Gİ kanama riskini artıran diğer faktörler, beraberinde oral kortikosteroid
veya antikoagülan kullanılması, uzun süreli NSAİİ kullanımı, sigara içilmesi, alkol kullanımı, ileri yaş
ve genel durum bozukluğudur. Ölümcül Gİ olaylara ait spontan bildirimlerin çoğu, yaşlı veya genel
sağlık durumu kötü hastalara aittir, dolayısıyla bu hasta gruplarının tedavisinde dikkatli olunmalıdır.
NSAİİ ile tedavi edilen hastalarda potansiyel GI olay riskinin en aza indirilmesi için en düşük etkili
doz, olası en kısa sürede kullanılmalıdır. Doktorlar ve hastalar NSAİİ kullanımı sırasında gelişebilecek
Gİ kanama ve ülserasyon belirti ve semptomlarına karşı hazırlıklı olmalıdırlar ve eğer ciddi Gİ advers
olaydan şüphelenirler ise, derhal ek değerlendirmeye ve tedaviye başlanmalıdır. Bu yaklaşım ciddi Gİ
advers olayın ortadan kalkmasına kadar NSAİİ’lerin kesilmesi olmalıdır. Yüksek riskli hastalar için
NSAİİ içermeyen alternatif tedaviler düşünülmelidir.
Gastrointestinal kanama, ülserasyon veya perforasyon riski yüksek hastalarda ve ayrıca düşük doz
asetilsalisilik asit ya da gastrointestinal riski artıracak olası diğer ilaçları kullanmak zorunda olan
hastalarda koruyucu ajanlarla (ör. misoprostol veya proton pompası inhibitörleri) kombinasyon
tedavisi düşünülmelidir (bkz. Bölüm 4.5).
NSAİ ilaçlar, gastrointestinal hastalık (ülseratif kolit, Crohn hastalığı) hikayesi olan hastalara
durumlarını kötüleştirebileceği için dikkatle verilmelidir (bkz. Bölüm 4.8).
Renal Etkiler
NSAİİ’lerin uzun süre kullanımı renal papiller nekroza ve diğer böbrek hasarlarına neden olur. Böbrek
perfüzyonunun sağlanmasında prostaglandinlerin kompansatuar etkinliği olan hastalarda da renal
toksisite gözlenmiştir. Bu hastalarda non-steroid anti-inflamatuar ilaç kullanımı, doza bağımlı olarak
prostaglandinlerin yapımında azalmaya ve ikincil olarak böbrek kan akımını azaltarak böbrek
dekompansasyonunun açıkça hızlanmasına neden olabilir. Böbrek fonksiyon bozukluğu, kalp
yetmezliği, karaciğer yetmezliği olanlarda, diüretik ve ADE inhibitörleri alanlarda ve yaşlı hastalarda
bu reaksiyonun riski daha fazladır. NSAİİ tedavinin kesilmesiyle, genellikle tedavi öncesi duruma geri
dönülür.
İlerlemiş Böbrek Hastalığı
VRİAX® FORTE ’un ilerlemiş böbrek hastalığı olanlarda kullanımına dair herhangi bir kontrollü
klinik çalışma verisi yoktur. Bu nedenle VRİAX® FORTE , ilerlemiş böbrek hastalığı olanlarda
önerilmemektedir. Eğer VRİAX® FORTE mutlaka kullanılacaksa, hastaların böbrek fonksiyonlarının
yakın takibi uygundur.
Anafilaktoid Reaksiyonlar
Diğer NSAİİ’lerle olduğu gibi, VRİAX® FORTE ’a karşı daha önceden maruz kaldığı bilinmeyen
hastalarda anafilaktoid reaksiyonlar oluşabilir. VRİAX® FORTE , aspirin triyadı olan hastalara
verilmemelidir. Bu semptom kompleksi tipik olarak nazal polipi olan veya olmayan, rinit geçiren
astım hastalarında veya aspirin veya diğer NSAİİ alımı sonrasında potansiyel olarak ölümcül, ciddi
bronkospazm sergileyen hastalarda gelişir. Anafilaktoid reaksiyon gelişen vakalarda acil müdahale
düşünülmelidir.
Deri reaksiyonları:
4/16NSAİ ilaçların kullanımı ile ilişkili olarak, eksfoliatif dermatit, Steven-Johnson Sendromu (SJS) ve
toksik epidermal nekroz (TEN-Lyell Sendromu) gibi ölümcül olabilen ciddi deri reaksiyonları rapor
edilmiştir (bkz. Bölüm 4.8). Bu ciddi olaylar, uyarı olmadan oluşabilir. Hastaların bu reaksiyonlar
açısından en yüksek risk altında oldukları dönem tedavinin erken safhalarıdır, vakaların çoğunda
reaksiyonların gelişimi tedavinin ilk ayındadır. Hastalar ciddi deri rahatsızlığı belirti ve bulgularına
karşı uyarılmalıdırlar ve deri döküntüsü veya diğer aşırı duyarlık belirtilerinden birisi oluştuğunda ilaç
kullanımı kesilmelidir.
Hamilelik:
Hamileliğin son döneminde diğer NSAİİ’ler gibi ductus arteriosus’un erken kapanmasına neden
olabileceği için, VRİAX® FORTE kullanımından kaçınılmalıdır.
Önlemler
Genel
VRİAX® FORTE , kortikosteroidlerin yerine veya kortikosteroid yetersizliğinin tedavisi için
kullanılmaz. Kortikosteroidlerin aniden kesilmesi, hastalığın alevlenmesine yol açabilir. Uzun süre
kortikosteroid tedavisi almakta olan hastalarda kortikosteroid tedavisi sonlandırılmak istenirse tedavi
yavaşça azaltılmalıdır.
VRİAX® FORTE ’un ateş ve inflamasyonun azaltılmasına yönelik farmakolojik aktivitesi, enfeksiyöz
olmayan, ağrılı olduğu öngörülen komplikasyonların belirlenmesine ait tanısal bulguların
kullanılabilirliğini azaltabilir.
Hepatik Etkiler
VRİAX® FORTE dahil olmak üzere, NSAİİ’leri alan hastaların % 15 kadarında, karaciğer testlerinin
bir veya birden fazlasında sınırda artışlar olabilir. Bu laboratuvar anormallikleri tedavi müddetince
ilerleyebilir, değişmeyebilir veya geçici olabilir. NSAİİ’lere ait klinik çalışmalarda, hastaların yaklaşık
% 1’inde ALT ve AST’de belirgin yükselmeler (normal değerin üst sınırının üç veya daha fazla katı)
bildirilmiştir. Ayrıca nadiren sarılık ve ölümcül fulminan hepatit, karaciğer nekrozu ve karaciğer
yetmezliğini içeren (bazıları fatal sonuçlanan) nadir ciddi karaciğer reaksiyonları bildirilmiştir.
VRİAX® FORTE ile tedavi sırasında, bir hastada karaciğer disfonksiyonu geliştiğine dair belirti
ve/veya bulgular ortaya çıktığında veya anormal karaciğer testleri olanlarda, daha ciddi karaciğer
reaksiyonlarının gelişimine ait kanıtlar incelenmelidir. Karaciğer hastalığı ile ilişkili klinik belirti
veya bulgular ya da sistemik belirtiler (ör; eozinofili, deri döküntüsü, vs.) ortaya çıkar ise, VRİAX®
FORTE tedavisi kesilmelidir.
Hematolojik Etkiler
VRİAX® FORTE dahil olmak üzere, NSAİİ alan hastalarda bazen anemi gözlenebilir. Bunun nedeni
sıvı retansiyonu, gizli veya aşikar Gİ kan kaybı veya eritropoez üzerindeki tam olarak tanımlanmamış
etkilerdir. VRİAX® FORTE dahil olmak üzere, uzun süreli NSAİİ alan hastalarda, herhangi bir anemi
belirti veya bulgusu gözlenirse hemoglobin ve hematokrit değerleri kontrol edilmelidir.
NSAİİ’ler trombosit agregasyonunu inhibe eder ve bazı hastalarda kanama zamanının uzadığı
gösterilmiştir. Aspirinden farklı olarak, trombosit fonksiyonları üzerindeki etkileri kantitatif olarak
5/16daha az, kısa süreli ve geri dönüşümlüdür. Pıhtılaşma bozuklukları olan veya anti-koagülan alan
hastalarda olduğu gibi, trombosit fonksiyonundaki değişikliklerden olumsuz şekilde etkilenen ve
VRİAX® FORTE alan hastalar, dikkatlice takip edilmelidir.
Önceden mevcut astım
Astımı olan hastalarda, aspirine duyarlı astım olabilir. Aspirine duyarlı astımı olan hastalarda aspirin
kullanımı, ölümcül olabilen ciddi bronkospazm ile ilişkilendirilmiştir. Bu tür aspirine duyarlı
hastalarda, aspirin ve diğer non-steroid anti-inflamatuar ilaçlar arasında, bronkospazm dahil, çapraz
reaksiyon bildirilmiş olduğundan, bu hastalarda VRİAX® FORTE uygulanmamalı ve önceden beri
astımı bulunan hastalarda dikkatle kullanılmalıdır.
Laboratuvar testleri
Herhangi bir uyarı semptomu olmadan ciddi Gİ kanal ülserasyonu ve kanaması oluşabileceğinden,
hekimler Gİ kanama semptom ve bulgularını yakından izlemelidir. NSAİ ilaçlarla uzun süreli tedavide
olan hastalarda tam kan sayımı ve kimyasal profil düzenli olarak takip edilmelidir. Karaciğer veya
böbrek hastalığı ile uyumlu klinik semptom ve bulgular gelişirse, sistemik belirtiler oluşursa
(eozinofili, döküntü vb.) veya anormal karaciğer testleri devam eder veya kötüleşirse, VRİAX®
FORTE tedavisi kesilmelidir.
İlave Bilgi:
VRİAX® FORTE aşağıdaki durumlarda sadece risk/yarar oranının dikkatlice değerlendirilmesini
takiben kullanılmalıdır;
 indüklenebilir porfiri
 sistemik lupus eritrematozus ve/veya mikst kollejenozlar (mikst konnektif doku hastalıkları)
Özellikle dikkatli tıbbi danışmanlığın gerekli olduğu durumlar;
 önceden var olan böbrek hasarı
 ciddi karaciğer fonksiyon bozukluğu olan hastalar
 büyük ameliyatların hemen sonrasında
 astım atakları (analjezik astımı da denilen), Quincke's ödemi, ürtiker şeklinde görülebilen alerjik
reaksiyon geliştirme riski yüksek olabileceği için saman nezlesi, nazal polip veya kronik obstruktif
solunum rahatsızlığı olan hastalarda
 içerdiği diğer maddelere karşı aşırı hassasiyeti olan hastalarda
VRİAX® FORTE ’un uzun süreli uygulamasında, hastaların karaciğer değerleri, böbrek fonksiyonları
ve kan sayımı düzenli olarak izlenmelidir.
Ameliyat öncesi VRİAX® FORTE uygulamasında dikkatli olunmalıdır.
Uzun süreli analjezik ilaç kullanımı yüksek dozla bile tedavi edilemeyecek baş ağrısına neden olabilir.
Genel olarak, analjezik ilaçların, özellikle farklı analjezik etkin madde kombinasyonlarının, alışkanlık
şeklinde tüketilmesi, böbrek yetmezliği riski olan kalıcı böbrek hasarına (analjezik nefropatisi) neden
olabilir.
6/16NSAİ ilaçlar ile tedavi esnasında eş zamanlı alkol tüketimi, özellikle Gİ kanal ve/veya merkezi sinir
sistemini etkileyen maddeye bağlı istenmeyen etkileri arttırabilir.
Asemetasinin temel metaboliti olan indometazin ile uzun süreli tedavide bazen retinal değişiklikler
(retinanın pigment dejenerasyonu) ve korneada opaklaşma görülmüştür. Bulanık veya çift görme tipik
bir semptom olabilir ve bir oftalmalog tarafından detaylı muayene gerekir. Bu değişiklikler
asemptomatik de olabileceğinden asemetasin ile uzun süre tedavi edilen hastaların bir oftalmalog
tarafından düzenli muayeneleri önerilir. Buna benzer değişikliklerin görülmesinde tedavinin kesilmesi
önerilir.
Nadir kalıtımsal galaktoz intoleransı, Lapp laktaz yetmezliği ya da glukoz-galaktoz malabsorpsiyon
problemi olan hastaların bu ilacı kullanmamaları gerekir.
Üreme ile ilgili durumlar için Bölüm 4.6’ya bakınız.
4.5. Diğer tıbbi ürünler ile etkileşimler ve diğer etkileşim şekilleri
Diğer NSAI ilaçlar gibi asemetasinin de aşağıdaki ilaçlarla birlikte kullanımında dikkatli olunmalıdır:
Anjiotensin dönüştürücü enzim (ADE) İnhibitörleri
NSAİİ’lerinin ADE inhibitörlerinin antihipertansif etkinliğini azaltabildikleri bildirilmiştir. NSAİİ ile
birlikte ADE-inhibitörleri alan hastalarda bu etkileşime dikkat edilmelidir. Renal fonksiyonu bozulmuş
hastalarda (dehidrate hastalar veya yaşlı hastalar gibi) ADE inhibitörü ve/veya Anjiyotensin II reseptör
antagonisti ve siklooksijenaz inhibisyonu yapan bir tıbbi ürün ile birlikte kullanımı normalde geri
dönüşümlü olan, renal fonksiyonun daha fazla kötüleşmesine (akut böbrek yetmezliği olasılığı dahil)
neden olabilir.
Bu yüzden bu tarz kombinasyonlar özellikle yaşlı hastalarda dikkatli kullanılmalıdır. Bu tarz
kombinasyon tedavisi başlatıldığında, bu hastalar yeterli miktarda sıvı alımına teşvik edilmeli ve
böbrek labaratuvar verilerinin düzenli kontrolü dikkate alınmalıdır.
Aspirin:
VRİAX® FORTE , aspirin ile beraber uygulandığında, proteine bağlanması azalır, ancak serbest
VRİAX® FORTE klerensi değişmez. Bu etkileşimin klinik önemi bilinmemektedir; ancak, diğer
NSAİİ’ler gibi aspirin ile asemetasinin birlikte kullanımı, advers olay potansiyeli artışı nedeniyle
tavsiye edilmemektedir.
Furosemid:
Pazarlama sonrası çalışmalarda olduğu gibi, klinik çalışmalarda VRİAX® FORTE ’nin bazı hastalarda
furosemid ve tiyazidlerin natriüretik etkisini azaltabildiği gösterilmiştir. Bu yanıt, böbrek
prostaglandin sentezinin inhibisyonu ile ilişkilendirilmiştir. NSAİİ’ler ile beraber tedavide, diüretik
etkinin sağlanmasının yanında, hastalar böbrek yetmezliği bulgularına karşı yakından takip
edilmelidirler (bkz. Bölüm 4.4 Özel kullanım uyarıları ve önlemleri).
Furosemid asemetasinin eliminasyonunu hızlandırabilir.
7/16Triamteren:
Asemetasinin ana metaboliti olan indometazinin triamteren ile birlikte kullanımında akut böbrek
yetmezliği olguları görüldüğü için, VRİAX® FORTE triamteren ile birlikte kullanılmamalıdır.
Potasyum tutucu diüretiklerle birlikte kullanımı hiperkalemiye neden olabilir. Bu nedenle potasyum
düzeyleri izlenmelidir.
Lityum:
NSAİİ’ler plazma lityum seviyesinde yükselme ve böbrek lityum klerensinde azalmaya neden
olmuştur. Ortalama lityum konsantrasyonu %15 artmıştır ve renal klerens yaklaşık %20 azalmıştır. Bu
etkiler NSAİİ’lerin böbrek prostaglandin sentezinin inhibisyonu ile ilişkilendirilmiştir. Bu nedenle
NSAİİ’ler ve lityum beraber kullanıldığında, hastalar lityum toksisitesi belirtileri yönünden dikkatlice
takip edilmelidir.
Metotreksat:
Tavşan böbrek kesitlerinde NSAİİ’lerin metotreksatın birikimini yarışmalı olarak inhibe ettiği
bildirilmiştir. Bu nedenle metotreksatın toksisitesini arttırabilirler. NSAİİ’ler metotreksat ile beraber
kullanıldığında dikkatli olunmalıdır.
Siklosporin:
Siklosporinin böbeklere zarar verme riski belirli NSAİİ’nin aynı dönemde kullanılması ile artar.
Siklosprinin asemetasin ile kombine kullanımı bu etkinin oluşmasına neden olabilir.
Varfarin, antikoagülan ajanlar:
Varfarin ve NSAİİ’lerin Gİ kanama üzerindeki etkileri sinerjistiktir. Bundan dolayı bu ilaçları beraber
kullananların, ayrı ayrı kullananlara göre ciddi GI kanama riski daha fazladır.
NSAİ ilaçlar varfarin gibi antikoagülan ajanların etkilerini artırabilirler (Bkz. Bölüm 4.4). Bu nedenle
birlikte kullanımı durumunda hastanın kan pıhtılaşma durumunun izlenmesi tavsiye edilir.
Digoksin, Fenitoin:
VRİAX® FORTE ’un digoksin veya fenitoin içeren tıbbi ürünler ile birlikte kullanımı, bu ürünlerin
plazma konsantrasyonlarının artmasına neden olabilir.
Kortikosteroidler:
Gastrointestinal ülserasyon veya kanama riskinde artış (bkz. Bölüm 4.4).
Asetil salisilik asit gibi platelet agregasyon inhibitörleri ve seçici serotonin geri alım inhibitörleri
(SSRI):
Gastrointestinal kanama riskinde artma (bkz. Bölüm 4.4).
Sülfonilüre:
Klinik çalışmalarda, spesifik NSAİİ’ler ve oral antidiyabetik ajanların (sülfonilüre) etkileşimi rapor
edilmiştir. Güncel verilere göre, asemetasin ve sülfonilüre arasında etkileşim bildirilmemiştir. Bununla
beraber, asemetasin ve sülfonilürelerin birlikte kullanımında, kan glukoz seviyelerinin izlenmesi
önerilmektedir.
8/16Probenesid, Sulfinpirazon:
Probenesid veya sulfinpirazon içeren ilaçlar asemetasin eliminasyonunu geciktirebilir.
Diflunisal:
Asemetasinin ana metaboliti olan indometazinin konsantrasyonunda dikkate değer bir şekilde
yükselmeye ve buna bağlı olarak istenmeyen etkilerde artışa yol açabileceği için VRİAX® FORTE ,
diflunisal ile birlikte kullanılmamalıdır.
Penisilin:
Asemetasin penisilin antibiyotiklerinin atılımını geciktirebilir.
VRİAX® FORTE ’un santral etkili ilaçlar ile birlikte kullanımında ve/veya alkol ile kombinasyonunda
çok dikkatli olunmalıdır.
4.6. Gebelik ve laktasyonda kullanımı:
Genel tavsiye
Gebelik Kategorisi: birinci ve ikinci trimester C/ üçüncü trimester D
Çocuk doğurma potansiyeli bulunan kadınlar/Doğum kontrolü (Kontrasepsiyon)
Hamile kalmayı planlayan kadınlarda kullanımı önerilmemektedir. VRİAX® FORTE kullanılacak ise
etkili doğum kontrol yöntemi uygulanmalıdır.
Gebelik dönemi
Prostaglandin sentezinin inhibisyonu gebeliği ve/veya embriyo/fötal gelişimi advers olarak
etkileyebilir. Epidemiyolojik çalışmalara ait veriler gebeliğin erken döneminde bir prostaglandin
sentez inhibitörü kullanımından sonra düşük yapma ve kardiyak malformasyon ile karın duvarında
konjenital açıklık riskinde bir artış ileri sürmektedir. Bu riskin tedavi dozu ve süresi ile arttığı
düşünülmektedir.
Hayvanlarda prostaglandin sentez inhibitörü uygulanmasının artmış pre- ve post-implantasyon kaybı
ve embriyo/fetus letalitesi ile sonuçlandığı gösterilmiştir. Ek olarak, organogenetik dönemde
prostaglandin sentez inhibitörü verilen hayvanlarda kardiyovasküler dahil çeşitli malformasyonların
sıklığında artma bildirilmiştir.
Gebeliğin birinci ve ikinci trimesterinde asemetasin açık bir şekilde gerekmedikçe verilmemelidir.
Eğer çocuk doğurmak isteyenlerde veya hamileliğin birinci veya ikinci trimesteri esnasında asemetasin
kullanılacak ise olabildiğince asemetasin dozu düşük ve tedavi süresi kısa tutulmalıdır.
Hamileliğin üçüncü trimesteri esnasında tüm prostaglandin sentez inhibitörleri ile aşağıdaki riskler
oluşabilir;
Fetus ile ilgili riskler:
 kardiyopulmoner toksisite (duktus arteriozusun erken kapanması ve pulmoner hipertansiyon);
 oligohidramniyoz ile böbrek yetmezliğine ilerleyebilen böbrek fonksiyon bozukluğu
9/16Gebeliğin son trimesterinde anne ve çocuk ile ilgili riskler:
 olası kanama zamanında uzama, çok düşük dozlarda bile ortaya çıkabilen anti-agregan etki.
 doğum eyleminin uzamasıyla veya gecikmesiyle sonuçlanan uterus kontraksiyonlarının
inhibisyonu.
Asemetasinin gebelik ve/veya fetus/yeni doğan üzerinde zararlı farmakolojik etkileri bulunmaktadır.
VRİAX® FORTE gerekli olmadıkça gebeliğin birinci ve ikinci trimesterinde kullanılmamalıdır.
VRİAX® FORTE gebeliğin üçüncü trimesterinde kontrendikedir.
Laktasyon dönemi
Etkin maddenin ve metabolitlerinin düşük miktarları anne sütüne geçebildiğinden, VRİAX®
FORTE ’un emzirme döneminde kullanımından kaçınılmalıdır.
Üreme yeteneği (fertilite)
Asemetasin kullanımı kadın fertilitesine zarar verebilir (siklooksijenaz prostaglandin sentezini inhibe
ettiği bilinen diğer ilaçların kullanımında olduğu gibi) ve çocuk sahibi olmak isteyen kadınlarda
önerilmemektedir. Hamile kalmakta zorluk çeken ya da infertilite yönünden araştırılmakta olan
kadınlarda asemetasin kullanımının kesilmesi düşünülmelidir.
4.7. Araç ve makine kullanımına etkisi:
VRİAX® FORTE yüksek dozlarda yorgunluk, baş dönmesi gibi merkezi sinir sistemi ile ilişkili olan
yan etkilere neden olabilir, bu durum izole vakalarda taşıt sürme ve makina kullanma yeteneğini
etkileyebilir. Bu etkiler alkol kullanımı ile artabilir.
4.8. İstenmeyen etkiler:
Aşağıda belirtilen advers reaksiyonların meydana gelmesinde bunların ağırlıkla doza bağlı ve kişiler
arası değişiklik gösterebildiği dikkate alınmalıdır.
En yaygın gözlenen advers olaylar gastrointestinaldir. Özellikle yaşlılarda bazen ölümcül olabilen
peptik ülser, perforasyon veya gastrointestinal kanama ortaya çıkabilir (bkz. Bölüm 4.4.). Mide
bulantısı, kusma, diyare, midede gaz toplanması, konstipasyon, dispepsi, abdominal ağrı, melena,
hematemez, ülseratif stomatit, kolit ve Crohn hastalığının alevlenmesi uygulamayı takiben
bildirilmiştir (bkz. Bölüm 4.4.). Daha az sıklıkla, gastrik inflamasyon gözlenmiştir.
Gastrointestinal kanamanın meydana gelmesinde risk özellikle doza ve tedavi süresine bağlıdır.
Ödem, hipertansiyon ve kardiyak yetmezlik NSAİ ilaç tedavisi ile ilişkili olarak bildirilmiştir.
Klinik çalışmalar ve epidemiyolojik veriler, bazı NSAİ ilaçların kullanımının (özellikle yüksek
dozlarda ve uzun dönem tedavilerde) arterial trombotik olay (örneğin miyokard infarktüsü veya inme)
riskinde küçük bir artışla ilişkili olabileceğini ileri sürmektedir (bkz. Bölüm 4.4.).
İstenmeyen etkiler için kullanılan terimler ve sıklık dereceleri:
Çok yaygın (≥1/10); yaygın (≥1/100 ila < 1/10); yaygın olmayan (≥1/1000 ila <1/100); seyrek
(≥1/10.000 ila <1/1000); çok seyrek (<1/10.000); bilinmiyor (eldeki verilerden hareketle tahmin
edilemiyor)
VRİAX® FORTE için bildirilen istenmeyen etkiler:
10/16Enfeksiyonlar ve enfestasyonlar
Çok seyrek: NSAİİ’lerin sistemik kullanımı ile enfeksiyona bağlı enflamasyonun alevlenmesi arasında
(nekrotizan fasiit gelişimi) zamana bağlı bir ilişki tanımlanmıştır. Bu durum NSAİİ’lerin
etki mekanizması ile ilişkili olabilir. Bu nedenle VRİAX® FORTE kullanan bir hastada enfeksiyona
bağlı semptomlar ortaya çıkar veya kötüleşirlerse hastanın doktoru ile temasa geçmesi gerekir. Bu
durumda herhangi bir antienfeksiyöz veya antibiyotik tedavisinin gerekli olup olmadığına doktor karar
verir.
Kan ve lenf sistemi hastalıkları
Çok seyrek: Hemolitik anemi, dishematopoez (aplastik anemi dahil olmak üzere anemi, lökopeni,
trombositopeni, agranülositoz)
Ateş, boğaz ağrısı, ağız içinde yüzeyel lezyonlar, grip benzeri şikayetler, aşırı bitkinlik, burun kanaması
ve deride kanamalar gibi semptom ve bulgular kan yapımı bozukluğunun başlangıç belirtileri olabilir.
Bu gibi durumlarda ilacın kullanımı hemen kesilmeli ve bir doktora danışılmalıdır. Hastanın analjezik
ve/veya antipiretik bir ajan kullanmaması sağlanmalıdır.
Uzun süreli tedavi durumlarında kan tablosu düzenli aralıklarla kontrol edilmelidir.
Trombosit agregasyonu üzerine etki ve hemorajik diyatez artışı mümkündür.
Bağışıklık sistemi hastalıkları
Yaygın: Döküntü ve kaşıntı gibi hipersensitivite reaksiyonları
Yaygın olmayan: Ürtiker
Çok seyrek: Ciddi aşırı duyarlılık reaksiyonları, göz kapaklarında ödem, yüzde ödem, dilde şişme,
hava yollarında daralmaya yol açabilen larenks ödemi (anjiyonörotik ödem) ve nefes alma zorluğu.
Astım atağına yol açabilen respiratuar distres, taşikardi, hayatı tehdit eden şoka yol açabilen kan
basıncı düşüşü. Buna benzer belirtilerin ortaya çıkması durumunda tıbbi yardım istenmelidir. Alerjiye
bağlı vaskülit ve pnömoni.
Endokrin hastalıkları
Çok seyrek: Hiperglikozemi ve glikozüri
Psikiyatrik hastalıkları
Yaygın: Ajitasyon
Seyrek: İritabilite
Çok seyrek: Psişik bozukluklar, disoryantasyon, anksiyete, kabus görme, titreme nöbeti, psikozlar,
halüsinasyon, depresyon ve komaya yol açabilen geçici bilinç kaybı.
VRİAX® FORTE ile tedavi mevcut psikiyatrik hastalık semptomlarını artmasına sebep olabilir.
Sinir sistemi hastalıkları
Yaygın: Baş ağrısı, uyku hali, baş dönmesi, sersemlik, bitkinlik gibi santral sinir sistemi bozuklukları
Çok seyrek: Duyu bozuklukları, musküler asteni, hiperhidroz, tad alma bozuklukları, uyku ve
hafıza bozuklukları, nöbetler.
VRİAX® FORTE uygulamaları, epilepsi ve Parkinson hastalıklarının semptomlarının şiddetini
11/16arttırabilir.
Göz hastalıkları
Yaygın olmayan: Asemetasinin ana metaboliti olan indometazinin uzun dönem kullanımında retinal
pigment dejenerasyonu, korneada opaklaşma, bulanık veya çift görme bu durum için tipik bir semptom
olabilir.
Kulak ve iç kulak hastalıkları
Çok seyrek: Geçici işitme bozukluğu, kulak çınlaması
Kardiyak hastalıkları
Seyrek: Artmış kan basıncı, ödem, kalp yetmezliği
Çok seyrek: Palpitasyon, anjinal bozukluklar, kardiyak yetmezlik
Vasküler hastalıkları
Çok seyrek: Hipertansiyon
Gastrointestinal hastalıkları
Çok yaygın: Mide bulantısı, kusma, abdominal ağrı, diyare, gastrointestinal kanaldan gizli kan kaybı
(nadir vakalarda anemiye neden olabilir)
Yaygın: Dispepsi, flatulans, karın bölgesinde kramp, iştah kaybı ve gastrik veya duodenal ülser
(bazen kanama ve perforasyon ile birlikte)
Yaygın olmayan: Mide içeriği, feçeste ve diyarede kan görülmesi.
Çok seyrek: Ağız mukozasında inflamasyon, dilde inflamasyon, özafagusta lezyonlar, karnın alt
kısmında şikayetler (örn. spesifik olmayan, kolonun kanamalı inflamasyonu, Crohn hastalığının veya
ülseratif kolitin kötüleşmesi) ve konstipasyon bildirimiştir. Stomatit, aftöz ağız içi ülserler, mide
yanması, kolit. Intestinal diyafram benzeri striktür oluşumu, pankreas inflamasyonu.
Ciddi karın ağrısı ve/veya dışkıda renklenme veya kan kusmanın meydana gelmesi durumlarında
hastanın ilacı keserek doktora danışması gerekmektedir.
Hepato-bilier hastalıkları
Yaygın: Karaciğer enzimlerinde artış
Yaygın olmayan: Karaciğer hasarı (sarılık ile birlikte olan veya olmayan toksik hepatit)
Çok seyrek: Prodromal semptomlar olmadan fulminan karaciğer hastalığı gelişmesi.
Bu nedenle hastanın karaciğer değerlerinin düzenli aralıklarla takip edilmesi gerekir.
Deri ve deri altı doku hastalıkları
Yaygın olmayan: Saç kaybı
Çok seyrek: Egzama, enantem, eritem, ışığa karşı artmış hassasiyet, minör ve yaygın deri altı kanaması
(allerjiye bağlı olabilen), Stevens-Johnson sendromu ve toksik epidermal nekrolizis (Lyell’s sendromu)
gibi ciddi deri reaksiyonlarına da yol açabilen eksfolatif dermatit ve büllü kabartı ve döküntüler.
12/16Böbrek ve idrar hastalıkları
Yaygın olmayan: Özellikle hipertansiyon ve/veya böbrek fonksiyon bozukluğu olanlarda ödem gelişimi
(örn. Periferal ödem).
Seyrek: Hiperkalemi
Çok seyrek: İşeme sorunları, kan üresinde artış, akut renal yetmezlik, proteinüri, kreatinin artışı,
hematüri veya böbrek hasarı (interstisyel nefrit, nefrotik sendrom, papiler nekroz)
Bu nedenle böbrek rahatsızlığı olan hastalar düzenli aralıklarla kontrol edilmelidir.
Üreme sistemi ve meme hastalıkları
Çok seyrek: Vajinal kanama
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem taşımaktadır.
Raporlama yapılması, ilacın yarar/risk dengesinin sürekli olarak izlenmesine olanak sağlar. Sağlık
mesleği mensuplarının herhangi bir şüpheli advers reaksiyonu Türkiye Farmakovijilans Merkezi
(TÜFAM)’ne bildirmeleri gerekmektedir (www.titck.gov.tr; e-posta: tufam@titck.gov.tr; tel: 0 800 314
00 08; faks: 0 312 218 35 99)
4.9. Doz aşımı ve tedavisi:
Belirtiler:
Aşırı doz aşımı semptomları; baş ağrısı, sersemlik, konfüzyon, dezoriyantasyon, letarji, spazm eğiliminde
artış ve komaya varabilen bilinç kaybı gibi merkezi sinir sistemi rahatsızlıkları, abdominal ağrı, bulantı ve
kusmadır. Ek olarak GI kanalda kanama, terleme, elektrolit dengesizlikleri, hipertansiyon, ayak bileğinde
ödem, oligüri, hematüri, solunum depresyonu, karaciğer ve böbrek fonksiyonlarında bozulma görülebilir.
Önerilen tedavi:
Spesifik bir antidotu yoktur. Eğer aşırı doz semptomları gözlenirse, destekleyici ve semptomatik önlemler
alınmalıdır. Hastanın durumuna bağlı olarak takip ve bir yoğun bakım ünitesinde tedavi gerekli olabilir.
Emilimi azaltıcı önlemler ve gerekiyorsa serum elektrolitlerinin takviye edilmesi uygundur.
5. FARMAKOLOJİK ÖZELLİKLER:
5.1. Farmakodinamik özellikler:
Farmakoterapötik grup: Antiinflamatuvarlar ve antiromatik ürünler/ asetik asit türevleri
ATC Kodu: M01AB11
Asemetasin, bir indolasetik asit türevidir. Farmakolojik etkileri esas olarak asemetasinin metabolik
bir ürünü olan indometazinin bir kısım etkilerinden dolayıdır.
Asemetasin antiinflamatuvar, analjezik ve antipiretik bir maddedir ve diğer antiinflamatuvarlar gibi
trombosit agregasyonunu inhibe eder.
Asemetasin, etkisini konvansiyonel, deneysel inflamasyonlu hayvan modellerinde prostoglandin
sentezini inhibe ederek göstermiş olan NSAI, antifilojistik ve analjezik ajandır.
Asemetasin insanda inflamasyona bağlı ağıyı, ödemi ve ateşi azaltır. Ek olarak asemetasin ADP
tarafından indüklenen platelet agregasyonunu inhibe eder.
13/165.2. Farmakokinetik özellikler:
Emilim:
Oral dozları takiben asemetasin hızlı ve tam bir şekilde emilir.
Tekrarlanan uygulamalardan sonra (10 güne kadar günde 3 kez) biyoyararlanımı hemen hemen
%100’e ulaşır.
Dağılım:
Plazma proteinlerine yüksek oranda bağlanır. Asemetasin inflamasyonlu bölgede birikim gösterir.
Tedaviden 6 gün sonra son uygulamayı takiben 6. saatte aktif maddenin sinoviyal sıvıda, sinoviyal
membranda, kaslarda ve kemikte kandan belirgin olarak daha yüksek konsantrasyonda bulunduğu
gösterilmiştir.
Biyotransformasyon:
Asemetasinin farmakolojik olarak aktif metaboliti indometazindir. Farmakolojik olarak inaktif
metabolitleri, asemetasinin O-desmetil, des-p-klorobenzoil türevleri ve indometazinin ve asemetasinin
glukuronid konjugatlarıdır.
Mide pasajının süresine bağlı olarak zirve plazma düzeyleri asemetasin için 2 mg/l ve aktif metaboliti
indometazin için 1.4 mg/l’dir, bu düzeylere 1 – 16 saat (ortalama 2- 3 saat) sonra erişilir.
Aktif maddenin %50’si metabolize olarak feçes ile elimine edilir.
Eliminasyon:
Asemetasin böbrekler yoluyla ve safra ile atılır. Hepatik metabolik parçalanmayı takiben (hidroksilasyon
ve konjugasyon) yaklaşık %40’ı farmakolojik olarak inaktif metabolitleri şeklinde böbreklerden elimine
edilmektedir. Eliminasyon yarılanma süresi 4.5 saat kadardır ve temel olarak hepatik ve renal
fonksiyonlara bağlı değildir.
Dorğusallık / Doğrusal Olmayan Durum:
Doz yanıt ilişkisi doğrusaldır.
5.3. Klinik öncesi güvenlilik verileri
Akut toksisite:
Akut toksisite araştırması için yürütülen hayvan deneyleri özel bir duyarlılık göstermemiştir.
Sub-kronik ve kronik toksisite:
Asemetasinin sub-kronik ve kronik toksisitesi, hayvan çalışmalarında gastrointestinal kanalda lezyon
ve ülserasyon oluşumu, kanama eğiliminde artış, hepatik veya renal lezyonlar, kan tablosunda değişim
şeklinde gözlenmiştir. Sıçanlarda uygulanan 1.0 mg/kg (insanlardaki terapötik doz aralığında) ve
maymunlarda uygulanan 4.5 mg/kg (insanlardaki terapötik dozun üstünde) dozlar, hiçbir toksik etki
oluşturmayan dozlardır.
Mutajenisite ve kanserojenisite:
Gen mutasyonunu saptamak amacıyla yürütülen in vitro ve in vivo çalışmalarda hiçbir mutajenik
14/16etki bulunmamıştır. Sıçanlarda ve farelerdeki uzun dönemli çalışmalar asemetasin için hiçbir
karsinojenik potansiyel kanıt oluşturmamıştır.
Üreme toksisitesi:
Asemetasinin embriyotoksik potansiyeli saptama çalışmaları sıçanlarda ve tavşanlarda
gerçekleştirilmiştir. Maternal-toksik aralıktaki dozlarda fetal ölüm ve büyüme geriliği gözlenmiştir.
Hiçbir malformasyon gözlenmemiştir. Asemetasin daha uzun gebelik süresine ve doğum eyleminde
uzamaya neden olmuştur. Fertilite üzerine herhangi bir zarar verici etki gözlenmemiştir.
6. FARMASÖTİK ÖZELLİKLER
6.1. Yardımcı maddelerin listesi
Jelatin (Sığır kaynaklı)
Laktoz monohidrat (Sığır kaynaklı)
Kolloidal Silikon Dioksit
Talk
Magnezyum Stearat
Kinolin Sarısı
Eritrosin- FD&C Kırmızı 3
Titanyum Dioksit
İndigotin-FD&C Mavi 2
6.2. Geçimsizlikler
Geçerli değil.
6.3. Raf ömrü
24 ay
6.4. Saklamaya yönelik özel uyarılar
25°C'nin altında oda sıcaklığında saklayınız.
6.5. Ambalajın niteliği ve içeriği:
20 kapsül, şeffaf PVC/PE/PVDC/Al folyo blister ambalajda, kullanma talimatıyla birlikte karton kutu
içinde bulunur.
6.6. Beşeri tıbbi üründen arta kalan maddelerin imhası ve diğer özel önlemler
Kullanılmış olan ürünler ya da atık materyaller “Tıbbi Atıkların Kontrolü Yönetmeliği” ve “Ambalaj
Atıklarının Kontrolü Yönetmelik”lerine uygun olarak imha edilmelidir.
7. RUHSAT SAHİBİ
Gürel İlaç Tic. A.Ş.
Okmeydanı, Boruçiçeği Sok. No: 16
34382 Şişli - İSTANBUL
15/16Tel: (+90 212) 220 64 00
Faks: (+90 212) 222 57 59
8. RUHSAT NUMARASI
2023/400
9. İLK RUHSAT TARİHİ/RUHSAT YENİLEME TARİHİ
İlk ruhsatlandırma tarihi: 13.10.2023
Son yenileme tarihi:
10. KÜB’ÜN YENİLENME TARİHİ
---
16/16