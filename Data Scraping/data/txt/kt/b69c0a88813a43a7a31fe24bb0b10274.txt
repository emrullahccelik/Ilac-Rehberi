1/16 
 KULLANMA TALİMATI 
 
AVELOX® 400 mg film kaplı tablet  
Ağız yoluyla alınır. 
 
• Etkin madde:  Her bir film kaplı tablet, 400 mg moksifloksasin (hidroklorür olarak) 
içerir. 
• Yardımcı maddeler:  Mikrokristalize selüloz, sodyum kroskarmelloz, laktoz 
monohidrat (inek kaynaklı), magnezyum stearat, kırmızı demir (III) oksit, HPM 
Selüloz 15 cp, polietilenglikol 4000, titanyum dioksit. 
 
Bu ilacı kullanmaya başlamadan önce bu KULLANMA TALİMATINI dikkatlice 
okuyunuz, çünkü sizin için önemli bilgiler içermektedir. 
 Bu kullanma talimatını saklayınız. Daha sonra tekrar okumaya ihtiyaç 
duyabilirsiniz. 
 Eğer ilave sorularınız olursa, lütfen doktorunuza veya eczacınıza danışınız. 
 Bu ilaç kişisel olarak sizin için reçete edilmiştir, başkalarına vermeyiniz. 
 Bu ilacın kullanımı sırasında doktora veya hastaneye gittiğinizde, doktorunuza 
bu ilacı kullandığınızı söyleyiniz. 
 Bu talimatta yazılanlara aynen uyunuz. İlaç hakkında size önerilen dozun 
dışında yüksek veya düşük  doz kullanmayınız.  
 
Bu Kullanma Talimatında: 
1.  AVELOX nedir ve ne için kullanılır? 
2.  AVELOX kullanmadan önce dikkat edilmesi gerekenler 
3.  AVELOX nasıl kullanılır? 
4.  Olası yan etkiler nelerdir? 
5.  AVELOX’un saklanması 
 
Başlıkları yer almaktadır. 
 
1. AVELOX nedir ve ne için kullanılır? 
 
 AVELOX, kırmızı renkli, oval şekildeki film kaplı tabletler şeklinde kullanıma 
sunulmuştur. Her bir film kaplı tabletin içinde 400 mg etkin madde 
(moksifloksasin) bulunmaktadır. 
  
 
 
 
 2/16 
  AVELOX’un etkin maddesi olan moksifloksasin, florokinolon grubu bir 
antibiyotiktir. Enfeksiyonlara neden olan değişik türlerdeki bakterileri öldürerek 
etkisini gösterir. AVELOX laktoz monohidrat (inek kaynaklı) içermektedir.  
 
AVELOX, diğer bazı antibiyotiklere karşı dirençli olan çok sayıda bakteriye karşı 
da bakteri öldürücü etki göstermektedir (örn. beta-laktam ve makrolid dirençli 
bakteriler). Penisilin, sefalosporin, aminoglikozid, makrolid ve tetrasiklin grubu 
antibiyotikleri etkisiz kılan direnç mekanizmaları, moksifloksasinin bakteri karşıtı 
(antibakteriyel) etkisini engellememektedir. 
 
 AVELOX, 7 tablet içeren blister ambalajlar şeklinde kullanıma sunulmuştur. 
 
 AVELOX, duyarlı mikroorganizmaların (mikroplar) neden olduğu aşağıdaki 
enfeksiyon hastalıklarının tedavisinde kullanılmaktadır: 
- Kronik bronşitin aniden kötüleşmesi, 
- Hastane dışında oluşmuş akciğer enfeksiyonu (toplumdan edinilmiş pnömoni),   
- Akut sinüzit,  
-  Başka bir tablonun eşlik etmediği (komplike olmayan) deri ve yumuşak doku 
enfeksiyonları, 
- Kadın üreme organlarının üst bölümünde görülen pelvik inflamatuvar hastalıkta, 
- Durumu güçleştiren başka tıbbi durum ya da hastalıklarla birlikte bulunan 
(komplike) deri ve yumuşak doku enfeksiyonları; diyabet (şeker) hastalığındaki 
ayak yarası enfeksiyonları dahil, 
- Komplike karın içi enfeksiyonları; apse gibi çeşitli türlerden mikropların neden 
olduğu enfeksiyonlar dahil. 
 
 AVELOX’un da dâhil olduğu ilaç grubu (florokinolonlar), akut bakteriyel sinüzit 
ve kronik bronşitin akut bakteriyel alevlenmesinde (akciğerdeki bronş tüplerinin 
zarlarının kalıcı iltihaplanması durumunun yeniden şiddetlenmesi) alternatif tedavi 
seçeneklerinin varlığında ciddi istenmeyen etki riski nedeniyle kullanılmamalıdır.  
AVELOX, yalnızca duyarlı bakterilerin yol açtığı kanıtlanmış ya da bu konuda 
ciddi şüphe bulunan enfeksiyonların tedavisinde kullanılabilir. 
 
 
 
 
 
 
 
 
 
 3/16 
 2. AVELOX’u kullanmadan önce dikkat edilmesi gerekenler 
 
 
 AVELOX’un etkin maddesi olan moksifloksasin ve moksifloksasin dâhil olduğu  
florokinolonlar adı verilen antibiyotik grubu aşağıdaki gibi sakatlığa yol açan ve geri 
dönüşümsüz yan etkilere neden olabilir:   
o Tendinit (tendon iltihabı) ve tendon (kasları kemiklere bağlayan bağlar) 
yırtılması 
o Periferal nöropati (sinirlerin zarar görmesi) 
o Merkezi sinir sistemi etkileri (halüsinasyon (olmayan şeyler görme, duyma 
veya hissetme), anksiyete (kaygı hali), depresyon, intihar eğilimi, insomnia 
(uyku bozuklukları), şiddetli baş ağrısı ve konfüzyon (ani zihin karışıklığı) 
 
Bu reaksiyonlardan herhangi birinin gözlendiği hastalarda AVELOX kullanımı derhal 
bırakılmalı ve florokinolon kullanımından kaçınılmalıdır. 
 
 AVELOX da dȃhil olmak üzere florokinolonlar, myastenia gravisli (kas güçsüzlüğüne 
yol açan bir hastalık) hastalarda kas güçsüzlüğünü şiddetlendirebilir. Bilinen myastenia 
gravis öyküsü olanlarda AVELOX kullanımından kaçınılmalıdır. 
 
 AVELOX’un da dȃhil olduğu florokinolon grubu ilaçların ciddi yan etkilerle ilişkili 
olduğu bilindiğinden aşağıdaki endikasyonlarda başka alternatif yoksa kullanılabilir. 
o Akut bakteriyel sinüzit (yeni gelişen sinüs iltihabı) 
o Kronik bronşitin akut bakteriyel alevlenmesi (akciğerdeki bronş tüplerinin 
zarlarının kalıcı iltihaplanması durumunun yeniden şiddetlenmesi) 
 
 
AVELOX dâhil florokinolonlar, sakatlığa sebep olabilen ve potansiyel olarak geri 
dönüşümsüz olan ciddi yan etkilerle ilişkilendirilmiştir. Yaygın olarak görülen yan etkiler 
kas-iskelet ve periferal sinir sistemi (tendinit (tendon iltihabı) ve tendon (kasları kemiklere 
bağlayan bağlar) yırtılması, tendonlarda şişme veya iltihaplanma, karıncalanma veya 
uyuşma, kol ve bacaklarda uyuşukluk, kas ağrısı, kas güçsüzlüğü, eklem ağrısı, eklemlerde 
şişme gibi), artralji (eklem ağrısı), miyalji (kas ağrısı), periferal nöropati (sinirlerin zarar 
görmesi), merkezi sinir sistemi etkileridir (halüsinasyon (olmayan şeyler görme, duyma 
veya hissetme), anksiyete (kaygı hali), depresyon, intihar eğilimi, insomnia (uyku 
bozuklukları), şiddetli baş ağrısı ve konfüzyon (ani zihin karışıklığı) (“4. Olası yan etkiler 
nelerdir?” bölümüne bakınız).  
 
Bu yan etkiler, AVELOX başladıktan sonra saatler ya da haftalar içinde görülebilir. Her 
yaş grubundan veya önceden mevcut risk faktörleri olmayan hastalar, bu yan etkileri 
yaşamıştır. 
 
 
 
 
 4/16 
 Herhangi bir ciddi yan etkinin ilk bulgularının veya belirtilerinin ortaya çıkması 
durumunda AVELOX derhal kesilmelidir. Ayrıca, florokinolonlarla bağlantılı olarak bu 
ciddi yan etkilerden herhangi birini yaşayan hastalarda AVELOX dâhil florokinolonların 
kullanımından kaçınılmalıdır. 
 
AVELOX’u aşağıdaki durumlarda KULLANMAYINIZ  
Eğer; 
-  Moksifloksasine, kinolon grubundan diğer antibiyotiklere veya bu ilacın içindeki 
 yardımcı maddelerden birine karşı alerjiniz (aşırı duyarlılığınız) var ise,  
-  Hamile iseniz, 
- Bebeğinizi emziriyorsanız, 
- 18 yaşından küçük iseniz, 
- Bir antibiyotik grubu olan kinolon tedavisiyle bağlantılı tendon (kasları kemiklere 
bağlayan uzantılar) hasarı geçirdiyseniz, 
- Doktorunuz tarafından kalp grafinizde herhangi bir anormallik saptanmışsa, 
- Kanınızda tuz (sodyum ve potasyum) eksikliği varsa (elektrolit bozuklukları ve 
özellikle de düzeltilmemiş hipokalemi), 
- Kalp atış hızınız düşük ise (bradikardi), 
- Ciddi kalp yetmezliğiniz var ise, 
- Önceden geçirilmiş kalp ritim bozuklukları (semptomatik aritmi) var ise. 
 
Moksifloksasin kalp grafisinde bozulmalara neden olan diğer ilaçlarla eşzamanlı olarak 
kullanılmamalıdır. 
 
Klinik verilerin sınırlı olması nedeniyle, moksifloksasin aynı zamanda ciddi karaciğer 
fonksiyon bozukluğu olan (Child Pugh C) hastalarda ve karaciğer enzimlerinin düzeyleri 
normal üst sınırın 5 katından fazla artmış hastalarda da kullanılmamalıdır. 
 
AVELOX’u aşağıdaki durumlarda DİKKATLİ KULLANINIZ: 
 AVELOX, özellikle kadınsanız veya yaşınız ileriyse kalp EKG’nizi (grafinizi) 
değiştirebilir. Kanınızdaki potasyum düzeylerini düşüren herhangi bir ilaç 
kullanıyorsanız AVELOX almadan önce doktorunuza danışınız (ayrıca 
“AVELOX’u aşağıdaki durumlarda KULLANMAYINIZ” ve Diğer ilaçlar ve 
AVELOX bölümlerine bakınız). 
 Sara (epilepsi) veya kasılmalar geçirme olasılığınızı arttıran herhangi bir 
probleminiz varsa AVELOX almadan önce doktorunuza danışınız. 
 Herhangi bir akıl sağlığı problemi yaşıyorsanız veya herhangi bir zamanda 
yaşadıysanız AVELOX almadan önce doktorunuza danışın. 
 Sizde veya ailenizin herhangi bir üyesinde glukoz-6-fosfat dehidrogenaz eksikliği 
(seyrek görülen bir kalıtsal hastalık) varsa doktorunuza söyleyiniz. Doktorunuz 
AVELOX’un size uygun olup olmadığı konusunda tavsiyede bulunacaktır. 
 5/16 
  Kadın üst genital kanalında komplike enfeksiyon (örneğin fallop tüplerinde ve 
yumurtalıklarda veya leğen kemiğinde apse ile ilişkili) yaşıyorsanız ve doktorunuz 
damar içine verilen tedavinin gerekli olduğunu düşünüyorsa AVELOX tablet 
tedavisi uygun olmayabilir. 
 Tedavi periyodu sırasında çarpıntı veya düzensiz kalp atışı yaşarsanız derhal 
doktorunuza başvurmanız gerekmektedir. Doktorunuz kalp ritminizi ölçmek için 
EKG denilen kalp grafisi çekmek isteyebilir. 
 Kalp problemi riski dozun artmasıyla birlikte artış gösterebilir. Bu nedenle, 
önerilen dozaja uyulmalıdır. 
 Seyrek olmakla beraber, şiddetli, ani alerjik reaksiyon (anafilaktik reaksiyon/şok) 
yaşama olasılığınız bulunmaktadır ve bu reaksiyon ilk dozla birlikte dahi ortaya 
çıkabilir. Göğüste sıkışma, sersemlik hissi, bulantı veya bayılma ya da ayağa 
kalkınca yaşanan baş dönmesi bu durumun belirtileri arasındadır. Böyle bir 
durumda AVELOX almayı bırakın ve derhal doktora başvurunuz. 
 AVELOX yaşamı tehdit edici nitelikte karaciğer yetmezliğine yol açabilen hızlı ve 
şiddetli karaciğer iltihabına neden olabilir (ölümcül vakalar dahil, bakınız. bölüm 
“4. Olası yan etkiler nelerdir?”). Aniden kendinizi kötü hissederseniz ve/veya mide 
bulantısı yaşarsanız ve aynı zamanda göz aklarınızda sararma, koyu renkli idrar, 
cilt kaşıntısı, kanama eğilimi veya karaciğer kaynaklı beyin hastalığı (karaciğer 
fonksiyonunda azalmanın veya hızlı ve şiddetli karaciğer iltihabının belirtileri) 
mevcutsa lütfen başka bir tablet daha almadan önce doktorunuzla iletişime geçiniz. 
 Cilt reaksiyonu veya ciltte kabarcıklanma / soyulma ve/veya mukozal reaksiyonlar 
(Bakınız bölüm “4. Olası yan etkiler nelerdir?”) yaşamanız durumunda tedaviye 
devam etmeden önce derhal doktorunuzla iletişime geçiniz. 
 AVELOX’un da aralarında olduğu florokinolon grubu antibiyotikler kasılmalara 
neden olabilir. Böyle bir durumda AVELOX almayı bırakın ve derhal doktorunuza 
başvurunuz. 
 Özellikle ayaklarda ve bacaklarda veya ellerde olmak üzere, ağrı, yanma, 
karıncalanma, uyuşma ve/veya güçsüzlük gibi sinir hasarı (nöropati) belirtileri 
yaşayabilirsiniz. Böyle bir durumda AVELOX’la tedavinize devam etmeden önce 
derhal doktorunuza bilgi veriniz. 
 AVELOX’un da aralarında olduğu kinolon antibiyotikleri alırken, ilk defa alıyor 
olsanız dahi, akıl sağlığı problemleri yaşayabilirsiniz. Çok seyrek vakalarda 
depresyon veya akıl sağlığı problemleri intihar düşüncelerine ve intihara teşebbüs 
gibi kendine zarar verme davranışlarına yol açmıştır (Bakınız bölüm “4. Olası yan 
etkiler nelerdir?”). Bu gibi reaksiyonlar ortaya çıktığı takdirde AVELOX almayı 
bırakın ve derhal doktorunuza bilgi veriniz. 
 AVELOX’un da aralarında olduğu antibiyotikleri alırken veya aldıktan sonra ishal 
yaşayabilirsiniz. Diyare ciddileşirse veya uzun sürerse ya da dışkınızda kan veya 
mukus görürseniz AVELOX almayı derhal bırakınız ve doktorunuza danışınız. 
Bağırsak hareketlerini durduran veya yavaşlatan ilaçlar almayınız. 6/16 
  AVELOX tedavinin başlatılmasını takip eden 48 saat içinde dahi tendonlarınızda 
ağrı ve iltihaplanmaya yol açabilir ve bu durum AVELOX tedavisini bırakmanızın 
ardından birkaç aya varan süreyle devam edebilir. Yaşınız ileriyse veya eşzamanlı 
kortikosteroid kullanıyorsanız tendonlarda iltihap ve yırtılma riski artar. Herhangi 
bir ağrı veya iltihaplanmanın ilk belirtisinde AVELOX almayı bırakınız, etkilenen 
eklemleri dinlendirin ve derhal doktorunuza danışınız. Tendon yırtılması riskini 
artırabileceğinden gereksiz egzersizden kaçınınız (“AVELOX’u aşağıdaki 
durumlarda KULLANMAYINIZ” ve “4. Olası yan etkiler nelerdir?” bölümlerine 
bakınız). 
 Yaşınız ileriyse ve böbrek problemleriniz varsa AVELOX alırken mutlaka bol sıvı 
tüketin. Dehidratasyon (sıvı kaybı) yaşamanız durumunda böbrek yetmezliği riski 
artabilir. 
 Görme becerinizde bozulma ortaya çıkarsa veya gözlerinizde başka bir sorun 
varmış gibi görünüyorsa derhal bir göz uzmanına başvurunuz (Araç ve makine 
kullanımı ve “4. Olası yan etkiler nelerdir?” bölümlerine bakınız). 
 Florokinolon antibiyotikler kan şekerinin normalin altındaki düzeylere düşmesi 
(hipoglisemi) ve kan şekerinin normalin üzerindeki düzeylere çıkması 
(hiperglisemi) gibi kan şekeri bozukluklarına neden olabilir. AVELOX ile tedavi 
uygulanan hastalarda kan şekeri bozuklukları ağırlıklı olarak kan şekerini düşüren 
oral anti-diyabetik ilaçlarla (örneğin sülfonilüre) veya insülinle eşzamanlı tedavi 
gören yaşlı hastalarda ortaya çıkmıştır. Diyabetiniz varsa kan şekeriniz dikkatli 
şekilde takip edilmelidir (bakınız bölüm 4. “4. Olası yan etkiler nelerdir?”). 
 Kinolon antibiyotikler cildinizin güneş ışığına veya UV ışığına karşı daha hassas 
hale gelmesine neden olabilir. AVELOX alırken uzun süreli veya kuvvetli güneş 
ışığına maruz kalmaktan kaçınmalısınız ve solaryum veya başka herhangi bir UV 
lambası kullanmamalısınız. 
 Şiddetli yanık, derin doku enfeksiyonları, osteomiyelit (kemik iliği enfeksiyonları) 
ve beraberinde diyabetik ayak enfeksiyonlarının tedavisinde AVELOX’un etkililiği 
ortaya konmamıştır. 
 Myasthenia Gravis’in (kas güçsüzlüğüne yol açan bir hastalık) şiddetlenmesi:  
AVELOX gibi florokinolonlar, kas güçsüzlüğü ve solunum problemleri gibi 
myasthenia gravis belirtilerinin kötüleşmesine sebep olabilir. Eğer Myasthenia 
Gravis hastalığınız varsa, bu ilacı kullanmaktan kaçınmalısınız.  
 
 
 
 
 
 
 
 
 7/16 
 AVELOX’u aşağıdaki durumlarda dikkatli kullanınız: 
 Eğer geniş bir kan damarının genişlemesi veya "şişmesi" (aort anevrizması veya 
geniş damar periferik anevrizması) teşhisi konulduysa. 
 Eğer daha önce aort diseksiyonu atağı geçirdiyseniz (aort duvarında yırtık). 
 Eğer aile öykünüzde aort anevrizması ya da aort diseksiyonu varsa veya diğer risk 
faktörleri ile zemin hazırlayan durumlara sahipseniz (örn. Marfan sendromu veya 
vasküler Ehlers-Danlos sendromu gibi bağ dokusu hastalıkları veya Takayasu 
arteriti, dev hücreli arterit, Behçet hastalığı gibi vasküler hastalıklar, yüksek 
tansiyon veya bilinen ateroskleroz) 
 
Karnınızda, göğsünüzde veya sırtınızda ani ve şiddetli ağrı hissederseniz derhal bir acil 
servise başvurunuz.  
 
Bu uyarılar geçmişteki herhangi bir dönemde dahi olsa, sizin için geçerliyse lütfen 
doktorunuza danışınız. 
 
AVELOX’un yiyecek ve içecek ile kullanılması:  
AVELOX aç karnına veya süt ürünleri dahil yiyeceklerle birlikte alınabilir. 
 
Hamilelik 
İlacı kullanmadan önce doktorunuza veya eczacınıza danışınız. 
 
Eğer hamile iseniz, AVELOX kullanmamalısınız. 
Hamileyseniz veya hamile olabileceğinizi düşünüyorsanız veya hamile kalmayı 
planlıyorsanız bu ilacı kullanmadan önce doktorunuza veya eczacınıza danışınız. 
Hayvanlar üstünde yapılan çalışmalar, bu ilacın doğurganlık üstünde olumsuz bir etkisinin 
olduğunu göstermemiştir. 
 
Tedaviniz sırasında hamile olduğunuzu fark ederseniz, hemen doktorunuza veya eczacınıza 
danışınız. 
 
Emzirme 
İlacı kullanmadan önce doktorunuza veya eczacınıza danışınız. 
Bebeğinizi emziriyorsanız, AVELOX kullanmamalısınız. 
 
Araç ve makine kullanımı 
AVELOX baş dönmesi yapabilir veya sizi sersem hissettirebilir, ani geçici görme kaybına 
neden olabilir ya da kısa bir süreliğine baygınlık geçirebilirsiniz. Eğer bu etkileri 
hissediyorsanız araç veya makine kullanmamalısınız. 
 
 
 8/16 
 AVELOX’un içeriğinde bulunan bazı yardımcı maddeler hakkında önemli bilgiler  
AVELOX, tablet başına 66.56 mg laktoz (68 mg laktoz monohidrat şeklinde) içerir. Eğer 
daha önceden doktorunuz tarafından bazı şekerlere karşı tahammülsüzlüğünüz (intolerans) 
olduğu söylenmişse, bu tıbbi ürünü almadan önce doktorunuzla temasa geçiniz. 
 
Diğer ilaçlar ile birlikte kullanımı  
 
 AVELOX ile aşağıdaki ilaçlar birlikte kullanıldığında kalp ritmi ile ilgili sorunlar 
olabilir: 
- Antiaritmikler grubu ilaçlar kullanıyorsanız (örn. kinidin, hidrokinidin, 
disopiramid, amiodaron, sotalol, dofetilid, ibutilid) ya da sınıf III 
antiaritmikler (örn; amiodaron, sotalol, dofetilid, ibutilid) (bunlar kalpteki 
ritim bozukluklarının tedavisinde kullanılan ilaçlardır);  
- Antipsikotik ilaçlar (örn; fenotiyazinler, pimozid, sertindol, haloperidol, 
sultoprid) (bunlar çoğunlukla psikiyatrik hastalıklarının tedavisinde kullanılan 
ilaçlardır); 
- Trisiklik antidepresan ilaçlar (Depresyonu önlemek için kullanılan ilaçlar );  
- Bazı antimikrobiyaller (sakinavir, sparfloksasin, eritromisin IV, pentamidin, 
antimalaryaller özellikle halofantrin) (enfeksiyon hastalıkları ilaçları);  
- Bazı antihistaminikler (terfenadin, astemizol, mizolastin) (alerjik tabloların 
tedavisinde kullanılan ilaçlar)  
- Diğer ilaçlar (sisaprid (mide-bağırsak ilacı), vinkamin (beyne kan akımını 
arttıran bir ilaç), bepridil (kalp damarlarını genişleten bir ilaç), difemanil 
(bağırsak hastalıklarında kullanılan bir ilaç). 
 
 Kan potasyum seviyenizi düşürücü ilaçlar (ör. bazı idrar söktürücüler, bazı 
laksatifler ve lavmanlar (yüksek dozlarda) ya da kortikosteroidler (iltihaplanmaya 
karşı kullanılan ilaçlar), amfoterisin B) veya kalp hızının azalmasına neden olan 
ilaçlar kullanıyorsanız, çünkü AVELOX kullanırken ciddi kalp ritim bozuklukları 
riskini artırabilir. 
 
 Magnezyum veya alüminyum içeren ilaçlar (hazımsızlık için kullanılan mide 
asidini azaltıcı ilaçlar), demir, çinko veya didanozin veya mide rahatsızlıkları için 
kullanılan sukralfat içeren ilaçlar AVELOX tabletlerin etkisini azaltabilir. 
AVELOX tabletinizi bu ilaçlardan 6 saat öncesinde veya sonrasında alınız. 
 
 Aktif kömür içeren ilaçların AVELOX tabletlerle aynı anda alınması AVELOX’un 
etkisini azaltabilir. Bu tip ilaçlarla birlikte kullanılmaması önerilir. 
 
 Eğer oral varfarin gibi kan sulandırıcı ilaçlar kullanıyorsanız, kan pıhtılaşma 
sürenizin takip edilmesi gerekebilir. 
 9/16 
 Eğer reçeteli ya da reçetesiz herhangi bir ilacı şu anda kullanıyorsanız veya son 
zamanlarda kullandınız ise, lütfen doktorunuza veya eczacınıza bunlar hakkında bilgi 
veriniz. 
 
3. AVELOX nasıl kullanılır?  
 
Uygun kullanım ve doz/uygulama sıklığı için talimatlar 
 
Doktorunuz ayrı bir tavsiyede bulunmadıkça, AVELOX günde bir kez uygulanır. Günde 
birden fazla kullanılmamalıdır ve bu doz aşılmamalıdır. 
 
Tedavinin süresi, kullanıldığı hastalığınızın şiddetine ya da alınan klinik yanıta göre 
doktorunuz tarafından belirlenmelidir.  Genel tedavi süreleri: 
- Kronik bronşitte akut alevlenme: 5 gün 
- Akciğer enfeksiyonu (pnomöni): 10 gün 
- Akut sinüzit: 7 gün 
- Komplike olmayan deri ve yumuşak doku enfeksiyonlarında önerilen tedavi süresi: 7 
gün 
- Komplike deri ve yumuşak doku enfeksiyonlarında önerilen ardışık tedavi süresi 
(damardan uygulamayı takiben ağızdan uygulama): 7-21 gün. 
- Komplike olmayan pelvik inflamatuar hastalıkta önerilen tedavi süresi: 14 gün 
- Komplike karın içi organların enfeksiyonlarında önerilen ardışık tedavi (damardan 
uygulamayı takiben ağızdan uygulama): 5-14 gün. 
 
Klinik olarak uygun olan durumlarda tedaviye intravenöz (damardan) uygulama ile 
başlanıp, ağızdan tablet uygulaması ile devam edilebilir (ardışık tedavi). 
 
Uygulama yolu ve metodu: 
Film kaplı tablet yeterli miktarda sıvı ile bütün olarak yutulmalıdır ve yemeklerden 
bağımsız olarak alınabilir. 
 
Değişik yaş grupları 
Çocuklarda kullanım: AVELOX’un çocuklarda ve 18 yaş altı ergenlerde etkililiği ve 
güvenliliği kanıtlanmamıştır ve kullanılmamalıdır (bakınız “AVELOX’u aşağıdaki 
durumlarda KULLANMAYINIZ” bölümü). 
 
Yaşlılarda kullanım: AVELOX için yaşlılarda doz ayarlaması gerekli değildir. 
 
Özel kullanım durumları 
Böbrek yetmezliği: Böbrek bozukluğu olan hastalarda ve kanı diyaliz yöntemleriyle 
temizlenen hastalarda doz ayarlaması gerekmemektedir. 10/16 
 Karaciğer yetmezliği: Karaciğer fonksiyon bozukluğu olan hastalarda yeterli veri mevcut 
değildir. 
Diğer: Farklı etnik gruplarda doz ayarlaması gerekmemektedir. 
 
Eğer AVELOX’un etkisinin çok güçlü ya da çok zayıf olduğuna dair bir izleniminiz var ise 
doktorunuz veya eczacınız ile konuşunuz. 
 
Kullanmanız gerekenden daha fazla AVELOX kullandıysanız  
Size reçete edilen günlük dozdan daha fazlasını kullanmayınız. Eğer reçete edilen günlük 
bir tabletlik dozdan daha fazlasını kullandıysanız acil olarak doktorunuza/hastaneye 
başvurunuz. Kalan tabletleri, ambalajı veya bu kullanma talimatını doktorunuza veya 
eczacınıza göstermek için yanınıza almaya çalışınız. 
 
AVELOX’tan kullanmanız gerekenden fazlasını kullanmışsanız, bir doktor veya eczacı ile 
konuşunuz. 
 
AVELOX kullanmayı unutursanız  
Eğer bir doz kullanmayı unutursanız, bu dozu aynı gün içinde hatırlar hatırlamaz kullanınız 
ve daha sonrasında ilacınızı normalde kullandığınız şekilde kullanmaya devam ediniz. 
Aynı gün içinde hatırlamazsanız sonraki gün normal dozunuzu (1 tablet) alınız. 
 
Unutulan dozları dengelemek için çift doz kullanmayınız. 
 
Bu ilacın kullanımı hakkında başka sorularınız varsa, doktor veya eczacınıza sorunuz. 
 11/16 
 AVELOX ile tedavi sonlandırıldığındaki oluşabilecek etkiler: 
Bu ilacı olması gerekenden kısa sürede bırakırsanız, enfeksiyon tamamen tedavi 
edilmeyebilir. Eğer ilacınızı tedavi süreniz bitmeden bırakmak istiyorsanız doktorunuzla 
konuşunuz. 
Bu ilacın kullanımıyla ilgili başka sorularınız olursa, doktorunuza veya eczacınıza sorunuz. 
 
4. Olası yan etkiler nelerdir?  
 
Tüm ilaçlar gibi, AVELOX’un içeriğinde bulunan maddelere duyarlı olan kişilerde yan 
etkiler olabilir. 
 
Çok yaygın: 10 hastanın en az 1'inde görülebilir. 
Yaygın: 10 hastanın birinden az, fakat 100 hastanın birinden fazla görülebilir. 
Yaygın olmayan: 100 hastanın birinden az, fakat 1.000 hastanın birinden fazla görülebilir. 
Seyrek: 1.000 hastanın birinden az görülebilir. 
Çok seyrek: 10.000 hastanın birinden az görülebilir. 
Sıklığı bilinmeyen: Eldeki veriler ile belirlenemeyecek kadar az hastada görülebilir.  
 
Aşağıdakilerden biri olursa, AVELOX’u kullanmayı durdurunuz ve DERHAL 
doktorunuza bildiriniz veya size en yakın hastanenin acil bölümüne başvurunuz: 
 
- Anormal şekilde hızlı kalp ritmi (seyrek yan etki), 
- Aniden kendini kötü hissetme veya gözlerin beyaz kısmında sarılık görülmesi, 
koyu renkli idrar, ciltte kaşıntı, kanama eğilimi veya düşünce bozukluğu veya 
uyanıklık (bunlar potansiyel olarak yaşamı tehdit eden karaciğerde birden gelişen 
iltihaplanmanın işareti ve belirtileri olabilir.) (çok seyrek yan etkiler, ölümcül 
durumlar gözlenmiştir.) 
- Ağızda/burunda veya penis/vajinada ağrılı kabarcıklar gibi deri ve mukoza 
membran zarında değişiklikler (Stevens-Johnson sendromu veya toksik epidermal 
nekroliz) (çok seyrek yan etkiler, potansiyel olarak hayatı tehdit edici) 
- Kan damarlarının iltihaplanması (enflamasyonu) (belirtileri cildinizde, genellikle 
alt bacakta, kırmızı lekeler olabilir veya eklem ağrısı gibi etkiler) (çok seyrek yan 
etki) 
- Çok seyrek olarak hayatı tehdit edici şok durumunu içeren şiddetli, ani jeneralize 
(yaygın) alerjik reaksiyon (örneğin; nefes almada zorluk, kan basıncında düşüş, 
hızlı nabız) (seyrek yan etki) 
- Solunum yollarında şişme dahil olmak üzere şişme durumu (seyrek yan etki, 
potansiyel olarak hayatı tehdit edici) 
- Havaleler (konvülsiyonlar) (seyrek yan etki) 
- Ağrı, yanma, karıncalanma, uyuşma gibi sinir sistemi ile ilişkili sorunlar ve/veya 
ekstremitelerde zayıflık (seyrek yan etki) 
 12/16 
 - Depresyon (çok nadiren intihar fikri/düşüncesi ya da intihar girişimi gibi kendine 
zarar vermeye neden olur) (seyrek yan etki)  
- Delilik (potansiyel olarak intihar fikri/düşüncesi ya da intihar girişimi gibi kendine 
zarar vermeye neden olur) (çok seyrek yan etkiler) 
- Kan ve/veya mukus içeren ciddi ishal (antibiyotik ilişkili kolit dahil 
psödomembranöz kolit); çok seyrek olarak hayatı tehdit edici komplikasyonlara 
neden olabilir. (seyrek yan etki) 
- Tendonlarda ağrı ve şişlik (tendonit) (seyrek yan etki) veya tendon kopması 
(rüptürü) (çok seyrek yan etki)  
 
Ek olarak, eğer geçici olarak görme kaybı yaşarsanız (çok seyrek yan etki) hemen bir göz 
doktoruna başvurunuz.  
 
Hayatı tehdit eden düzensiz kalp atışı (Torsade de Pointes) veya AVELOX kullanımı 
sırasında kalp atımının durması (çok seyrek yan etki) durumlarını yaşadıysanız hemen 
tedavinizi takip eden doktorunuza AVELOX kullandığınızı söyleyiniz ve tedaviye tekrar 
başlamayınız.  
 
Çok seyrek olarak myasthenia gravis (kas güçsüzlüğüne yol açan bir hastalık) belirtilerinin 
kötüleştiği görülmüştür. Eğer böyle bir durum görülürse, hemen doktorunuza başvurunuz.  
 
Eğer diyabet hastalığınız varsa (şeker hastalığı) ve kan şekerinizin yükseldiğini ya da 
alçaldığını hissediyorsanız (seyrek veya çok seyrek yan etki), hemen doktorunuza 
söyleyiniz.  
 
Eğer böbrek problemleri olan yaşlı bir hasta iseniz ve idrar miktarınızda azalma, 
bacaklarınızda şişme, ayak ve ayak bileklerinizde yorgunluk, bulantı, uyuşukluk, nefes 
darlığı veya kafa karışıklığı durumlarını fark ediyorsanız hemen doktorunuza başvurunuz. 
 
Bunların hepsi çok ciddi yan etkilerdir. Eğer bunlardan biri sizde mevcut ise, sizin 
AVELOX’a karşı ciddi alerjiniz var demektir. Acil tıbbi müdaheleye veya hastaneye 
yatırılmanıza gerek olabilir. 
 
 
 
 
 
 
 
 
 
 13/16 
 AVELOX’un olası diğer yan etkileri görülme sıklıklarına göre aşağıda verilmiştir: 
Yaygın  
- Bulantı 
- İshal 
- Baş dönmesi 
- Mide-bağırsak ve karında ağrı 
- Kusma 
- Baş ağrısı  
- Bazı karaciğer enzimlerinde (transaminazlar) artışlar 
- Dirençli bakteri veya mantarların neden olduğu enfeksiyonlar (örneğin, 
Candida’nın neden olduğu ağız veya vajinal enfeksiyonlar) 
- Potasyum düzeyi az olan (hipopotasemi) hastaların kalp grafisinde  (EKG) değişim 
 
Yaygın olmayan 
- Döküntü 
- Mide bozuklukları (hazımsızlık, midede yanma) 
- Tat duyusunda bozukluk (çok nadiren bu duyunun kaybı) 
- Uyku bozuklukları (uykusuzluk ya da uyuklama hali) 
- Kanda bazı karaciğer enzimlerinde (gamma-glutamil-transferaz, alkali fosfataz) 
artış  
- Bazı beyaz kan hücrelerinde azalma (lökositler, nötrofiller) 
- Kabızlık 
- Kaşıntı 
- Baş dönmesi hissi 
- Uykulu olma 
- Gaz 
- Kalp ritminde (EKG denilen kalp grafisinde) değişimler 
- Karaciğer fonksiyon bozukluğu (kanda LDH denilen karaciğer enzimi seviyesinde 
artış dahil),  
- İştah ve yemek yemenin azalması 
- Beyaz kan hücrelerinde azalma  
- Sırt, göğüs, leğen kemiği ve kol-bacaklarda ağrı ve acı 
- Kan pıhtılaşması için gerekli bazı kan hücrelerinde artma 
- Terleme 
- Özel beyaz kan hücrelerinde (eozinofil) artış 
- Kaygı, endişe hali 
- Kendini iyi hissetmeme (özellikle güçsüzlük veya yorgunluk) 
- Titreme 
- Eklem ağrısı 
- Çarpıntı 
 
 14/16 
 - Düzensiz veya hızlı kalp atışı 
- Nefes darlığı (astıma benzer vakalar dahil) 
- Bir sindirim enzimi olan amilazın kanda artması 
- Yerinde duramama, huzursuzluk 
- Karıncalanma hissi ve/veya uyuşma 
- Ciltte kurdeşen 
- Kan damarlarında genişleme 
- Ani zihin karışıklığı ve ortama uyum sağlayamama 
- Kan pıhtılaşması için gerekli bazı kan hücrelerinde azalma 
- Görme bozuklukları, çift görme ve bulanık görme dahil 
- Kan pıhtılaşmasında azalma 
- Kan yağlarında artma 
- Kırmızı kan hücrelerinde azalma 
- Kas ağrısı 
- Alerjik reaksiyon 
- Kan bilirubin seviyesinde artma 
- Mide iltihabı 
- İshal veya azalmış sıvı alımının neden olduğu su kaybı (dehidratasyon) 
- Şiddetli kalp ritmi anormallikleri 
- Kuru cilt 
- Anjina pektoris (kalbi besleyen damarların daralması/tıkanması ile ortaya çıkan 
göğüs ağrısı) 
 
Seyrek  
- Kaslarda gerginlik 
- Kaslarda kramp 
- Olmayan şeyler görme, duyma veya hissetme (halüsinasyon) 
- Yüksek kan basıncı (hipertansiyon) 
- Şişme (eller, ayaklar, dudaklar, ağız, boğazda) 
- Düşük kan basıncı (hipotansiyon) 
- Böbrek yetmezliği (üre ve kreatinin gibi özel böbrek laboratuvar test sonuçlarında 
yükselme dahil) 
- Karaciğer iltihabı 
- Ağız iltihabı 
- Kulaklarda çınlama/ses 
- Sarılık (göz aklarının veya cildin sararması) 
- Deride duyu bozuklukları 
- Anormal rüyalar 
- Dikkat bozukluğu 
- Yutmada güçlük 
 
 
 15/16 
 - Koku almada bozukluklar (koku alma duyusunun kaybı dahil) 
- Denge bozuklukları ve hareketlerde zayıflama (baş dönmesine bağlı) 
- Geçici veya kısmi hafıza kaybı 
- Sağırlık dahil duymada yetersizlikler (genellikle geri dönüşlüdür) 
- Kan ürik asit seviyesinde artma 
- Duygusal dengesizlik 
- Konuşma güçlüğü 
- Bayılma 
- Kaslarda güçsüzlük 
 
Çok seyrek  
- Eklemlerin iltihabı 
- Kalp ritminde anormallik 
- Cilt hassasiyetinde artma 
- Kendinden ayrılma (kendi olmama) hissi 
- Kan pıhtılaşmasında artma 
- Kas sertliği 
- Bazı beyaz kan hücrelerinde belirgin azalma (agranülositoz) 
 
Aynı zamanda, kinolonlar olarak adlandırılan antibiyotik grubunun diğer ilaçları ile 
tedaviyi takiben çok seyrek olarak görülebilen aşağıdaki yan etkiler bildirilmiştir, bu yan 
etkilerin AVELOX tedavisi sırasında da görülebilme olasılığı vardır:  
- Kanda sodyum seviyelerinde artış,  
- Kanda kalsiyum seviyelerinde artış,  
- Kırmızı kan hücrelerinin yıkımında artış (hemolitik anemi),  
- Kas hücrelerinde yıkım ile birlikte kas reaksiyonları,  
- Gün ışığına veya UV ışınlarına karşı artmış duyarlılık. 
 
Eğer bu kullanma talimatında bahsi geçmeyen herhangi bir yan etki ile karşılaşırsanız, 
doktorunuzu ya da eczacınızı bilgilendiriniz. 
 
Yan etkilerin raporlanması 
Kullanma Talimatında yer alan veya almayan herhangi bir yan etki meydana gelmesi 
durumunda hekiminiz, eczacınız veya hemşireniz ile konuşunuz. Ayrıca karşılaştığınız yan 
etkileri www.titck.gov.tr  sitesinde yer alan “İlaç Yan Etki Bildirimi” ikonuna tıklayarak 
ya da 0 800 314 00 08  numaralı yan etki bildirim hattını arayarak Türkiye Farmakovijilans 
Merkezi (TÜFAM)’ne bildiriniz. Meydana gelen yan etkileri bildirerek kullanmakta 
olduğunuz ilacın güvenliliği hakkında daha fazla bilgi edinilmesine katkı sağlamış 
olacaksınız. 
 
 
 
 
 16/16 
 5. AVELOX’un saklanması 
 
AVELOX’u çocukların göremeyeceği, erişemeyeceği yerlerde ve ambalajında saklayınız. 
25°C altında oda sıcaklığında saklayınız. 
Orijinal ambalajında saklayınız. 
 
Son kullanma tarihiyle uyumlu olarak kullanınız. 
Ambalajdaki son kullanma tarihinden sonra AVELOX’u kullanmayınız. 
Eğer üründe/ambalajında bozukluklar fark ederseniz AVELOX’u kullanmayınız. 
“Son Kull. Ta.” ibaresinden sonra yazılan rakam ayı temsil eder ve o ayın son günü son 
kullanım tarihidir. 
 
Son kullanma tarihi geçmiş veya kullanılmayan ilaçları çöpe atmayınız! Çevre ve 
Şehircilik Bakanlığınca belirlenen toplama sistemine veriniz. 
 
 
Ruhsat sahibi:    Bayer Türk Kimya San. Ltd. Şti.  
Fatih Sultan Mehmet Mah. Balkan Cad. 
No: 53 34770 Ümraniye / İstanbul  
Tel: (0216) 528 36 00   
Faks: (0216) 645 39 50  
 
Üretim yeri:        Zentiva Sağlık Ürünleri San. ve Tic. A.Ş. Lüleburgaz / Kırklareli   
 
Bu kullanma talimatı …../…../…… tarihinde onaylanmıştır.    
 