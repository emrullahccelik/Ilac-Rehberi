1 KULLANMA TALİMATI 
SEVORANE %100 İnhalasyon Çözeltisi  
Solunum yoluyla uygulanır. 
Etkin madde:  Her bir 100 ml SEVORANE %100 İnhalasyon Çözeltisi, 100 ml 
sevofluran içerir. Her bir 250 ml SEVORANE %100 İnhalasyon Çözeltisi, 250 ml 
sevofluran içerir. 
Yardımcı madde:Saf su. 
Bu ilacı kullanmaya başlamadan önce bu KULLANMA TALİMATINI dikkatlice 
okuyunuz, çünkü sizin için önemli bilgiler içermektedir. 
Bu kullanma talimatını saklayınız. Daha sonra tekrar okumaya ihtiyaç duyabilirsiniz. 
Eğer ilave sorularınız olursa, lütfen doktorunuza veya eczacınıza danışınız. 
Bu ilaç kişisel olarak sizin için reçete edilmiştir, başkalarına vermeyiniz. 
Bu ilacın kullanımı sırasında doktora veya hastaneye gittiğinizde bu ilacı 
kullandığınızı doktorunuza söyleyiniz. 
Bu talimatta yazılanlara aynen uyunuz. İlaç hakkında size önerilen dozun dışında 
yüksek veya düşükdoz kullanmayınız.
Bu Kullanma Talimatında: 
1.  SEVORANE nedir ve ne için kullanılır? 
2.  SEVORANE kullanmadan önce dikkat edilmesi gerekenler 
3.  SEVORANE nasıl kullanılır? 
4.  Olası yan etkiler nelerdir? 
5.  SEVORANE’in saklanması 
Başlıkları yer almaktadır. 
1.SEVORANE nedir ve ne için kullanılır? 
SEVORANE %100 İnhalasyon Çözeltisi, 100 ml ve 250 ml Solüsyon kahverengi 
polietilen naftalat (PEN) şişede kullanıma sunulmuştur.  
Her bir 100 ml SEVORANE %100 İnhalasyon Çözeltisi, 100 ml sevofluran içerir. Her 
bir 250 ml SEVORANE %100 İnhalasyon Çözeltisi, 250 ml sevofluran içerir. 
SEVORANE %100 İnhalasyon Çözeltisi, renksiz berrak bir sıvıdır. 
SEVORANE, genel anestezikler olarak adlandırılan bir ilaç grubuna dahildir. Bu 
gruptaki ilaçlar, vücudun merkezi sinir sistemi aktivitesinin geçici olarak azaltılması 
yoluyla işlev görmektedir. Aktivitedeki bu azalma, cerrahi girişimin ağrı ya da 
rahatsızlık hissedilmeden uygulanmasına olanak sağlayan bilinç kaybı da dahil olmak 
üzere, vücutta tam bir duyu kaybına neden olmaktadır. 
SEVORANE, özel bir anestezi makinasına (vaporizatör) konulduğunda soluduğunuz 
oksijen ile karışan bir gaza dönüşür. 2 SEVORANE, solunan (inhalasyon) bir anesteziktir ve ameliyat sırasında erişkinlerde 
ve çocuklarda derin ve ağrısız bir uykuyu (genel anestezi) başlatmak ve devam 
ettirmek için kullanılır. 
2. SEVORANE kullanmadan önce dikkat edilmesi gerekenler
SEVORANE’i aşağıdaki durumlarda KULLANMAYINIZ 
Eğer; 
-Size önceden genel anestezi olmamanız gerektiği söylendiyse, 
-SEVORANE veya başka bir anestezi ilacına karşı alerjik iseniz, 
-Sizin veya ailenizin herhangi bir ferdinin bir ameliyat sırasında malign hipertermi 
(vücut sıcaklığında hızlı artış ve şiddetli kas kasılmaları) adı verilen bir durum 
yaşadığını biliyorsanız, 
-Karaciğer sorunlarınız varsa ve daha önce genel anestezi aldıysanız, özellikle kısa bir 
dönem içinde genel anestezi tekrarlandı ise servis doktorunuza, cerrahınıza veya 
anestezi uzmanınıza söyleyiniz. Bazı anestezikler bazen ciltte ve gözlerde sararmaya 
(sarılık) yol açan karaciğer sorunlarına neden olabilirler. 
SEVORANE’i aşağıdaki durumlarda DİKKATLİ KULLANINIZ 
Eğer; 
-Eğer QT uzaması (elektrokardiografi’de (EKG) belirli bir zaman aralığında uzama) 
veya QT uzaması ile ilişkilendirilebilen torsades de pointes (spesifik bir kalp ritim 
bozukluğu tipidir) mevcut ise (SEVORANE’in bunlara bazen neden olduğu 
bilinmektedir.), 
-Eğer mitokondri ile ilgili bir hastalığınız varsa, 
-Eğer nöbet riskiniz varsa ya da eğilimli iseniz. 
Bu uyarılar geçmişteki herhangi bir dönemde dahi olsa sizin için geçerliyse lütfen 
doktorunuza danışın. 
Yukarıdakilere ilave olarak, eğer SEVORANE çocuğunuza uygulanıyor ise ve aşağıda yer 
alan durumlar mevcut ise servis doktorunuza, cerrahınıza veya anestezi uzmanınıza 
söyleyiniz. 
Eğer; 
-Nöbet veya nöbet hastalığı (kriz) mevcut ise (SEVORANE nöbet riskini artırabilir.), 
-Pompe hastalığı (metabolik bir hastalık) mevcut ise (SEVORANE bazı durumlarda 
ciddi olabilen anormal kalp ritmine neden olabilir), 
-Duchenne musküler distrofisi gibi ciddi bir kas hastalığı mevcut ise, 
-Mitokondriyal bir hastalık mevcut ise (doğuştan gelebilen bir hastalık olabilir ve kalp, 
beyin ve böbreğin özel hücrelerini etkileyebilir). 
Tüm ilaçlarda olduğu gibi, klinikteki hekiminize veya anestezi uzmanınıza hangi ilaç 
tedavilerini almakta olduğunuzu söylemeniz önemlidir. Bu durum, özellikle aşağıdaki ilaçları 
almakta iseniz önem taşımaktadır: 
-Amfetaminler (uyarıcılar) 
-Beta blokerler, kalsiyum antagonistleri veya verapamil olarak adlandırılan ilaç (yüksek 
kan basıncını ve belirli kalp rahatsızlıklarını tedavi etmek için kullanılmaktadır) 
-İzoniazid (tüberküloz tedavisi için kullanılan bir antibiyotiktir) 3 -Sarı Kantaron (St John’s Wort) (depresyon tedavisinde kullanılan yardımcı bir bitkisel 
ilaçtır) 
-Dekonjestan ilaçlar (efedrin) 
-Antidepresanlar (non-selektif monoamin oksidaz (MAO) inhibitörleri) 
-Kalsiyum antagonistleri 
-Beta sempatomimetrik ajanlar (isoprenalin gibi) ve alfa-beta sempatomimetrik ajanlar 
(adrenalin ve noradrenalin gibi) (sempatik sinir sistemine etkili ilaçlardır) 
-Benzodiazepinler (sakinleştirici olarak kullanılır) ve opioidler (ağrı kesici olarak 
kullanılır)
SEVORANE’in  yiyecek ve içecek ile kullanılması 
SEVORANE’in yiyecek ve içecek ile kullanılmasının herhangi bir etkisi yoktur. 
Hamilelik 
İlacı kullanmadan önce doktorunuza veya eczacınıza danışınız.  
Hamile iseniz veya hamile olma olasılığınız var ise doktorunuza söyleyiniz. 
Hamilelerde kullanımı ile ilgili yeterli ve iyi kontrollü çalışmalar yoktur. Bundan dolayı 
sevofluran, hamilelerde ancak gerektiğinde doktorun önerisi ile kullanılabilir.  
Emzirme 
İlacı kullanmadan önce doktorunuza veya eczacınıza danışınız. 
SEVORANE’in insan sütüne geçip geçmediği bilinmemektedir. SEVORANE uygulamasını 
takiben 48 saat süre ile emzirmenin durdurulması ve bu aralıkta üretilen sütün atılması tavsiye 
edilir. 
Araç ve makine kullanımı üzerindeki etkiler: 
Diğer ajanlarla olduğu gibi, makina kullanmak gibi zihin açıklığı gerektiren aktivitelerin 
başarılması, genel anestezi sonrası bir müddet bozulabilir. SEVORANE anestezisinden sonra 
doktorunuz kullanabileceğinizi söyleyene kadar araç ve tehlikeli makina kullanmayınız. 
SEVORANE’in içeriğinde bulunan bazı yardımcı maddeler hakkında önemli bilgiler: 
SEVORANE herhangi bir yardımcı madde içermemektedir. 
Diğer ilaçlar ile SEVORANE’in birlikte kullanımı: 
-Sakinleştirici (benzodiazepin) ve ağrı kesiciler (opioidler) sevofluranın akciğer hava 
keselerindeki konsantrasyonunu azaltabilir. 
-Azotlu gaz (nitröz oksit) ile beraber kullanıldığında sevofluranın akciğer hava 
keselerindeki maksimum konsantrasyonu azalır. 
-SEVORANE’in vücutta parçalanması, karaciğer enziminin (sitokrom P450 
(CYP)2E1) bilinen aktivite hızlandırıcıları (örn. izoniyazid ve alkol)  ile artabilir. 
-Damardan verilen anestezik (örn. propofol) kullanımı sonrasında SEVORANE’in daha 
düşük konsantrasyonları gerekebilir.  
-SEVORANE, depolarize etmeyen kas gevşeticilerin yaptığı nöromusküler blokajın 
(sinir kas kavşağında sinir iletiminin durdurulması), hem yoğunluğunu hem de etki 
süresini etkiler. 4 -Sevofluran ve dolaylı etki gösteren sempatomimetik (sempatik aktiviteyi arttıran 
ilaçlar) ürünlerin (amfetaminler, efedrin) eşzamanlı kullanımında akut hipertansif 
epizot (ani yüksek tansiyon atağı) riski bulunmaktadır. 
-Verapamil ve sevofluran eş zamanlı uygulandığında atriyoventriküler iletimin 
(kalpteki sinyal iletimin)  bozulduğu gözlemlenmiştir. 
-Uzun süre Sarı Kantaron (St John’s Wort)  ile tedavi gören hastalarda halojene edilmiş 
inhalasyon anestezikler ile anesteziden kaynaklanan ciddi hipotansiyon ve geç uyanma      
      bildirilmiştir. 
-Sevofluran ile birlikte kullanılan Adrenalin (epinefrin) ve Norepinefrin anormal kalp 
ritimlerine neden olabilir. 
-Selektif olmayan monoamin oksidaz (MAO) inhibitörleri (bir antidepresan türü), 
sevofluran ile birlikte kullanıldığında düşük kan basıncı ya da yüksek kan basıncı 
dönemlerine yol açabilir. 
-Beta-blokerler, kalsiyum antagonistleri ya da verapamil olarak adlandırılan bir ilaç 
(yüksek kan basıncı ve bazı kalp hastalıklarının tedavisi için kullanılan), kalp atım 
hızında azalmaya neden olabilir. 
-Sevofluran ile birlikte kullanılan suksinilkolin (kas gevşetici), potasyum düzeylerinde 
fatal olaylara yol açan bir artışa neden olabilir. 
-Ameliyatlarda yaygın olarak kullanıldığı üzere sevofluran uygulaması barbitüratlarla 
geçimlidir.  
Eğer reçeteli ya da reçetesiz herhangi bir ilacı şu anda kullanıyorsanız veya son zamanlarda 
kullandınızsa, lütfen doktorunuza bunlar hakkında bilgi veriniz. 
3. SEVORANE nasıl kullanılır?
Uygun kullanım ve doz/uygulama sıklığı için talimatlar: 
SEVORANE, size daima bir anestezi uzmanı tarafından uygulanacaktır.  
Alacağınız SEVORANE dozuna anestezi uzmanınız tarafından karar verilecektir ve yaşınıza, 
kilonuza ve ameliyatınızın türüne göre değişecektir. 
SEVORANE’in hoş bir kokusu vardır ve çok hızlı ve rahat bir şekilde uykuya dalarsınız. 
Uygulama yolu ve metodu: 
Anestezi başlangıcında uykuya geçme 
Bazen hastalardan bir maske yoluyla SEVORANE gazını içlerine çekmeleri istenebilir ama 
genellikle SEVORANE almadan önce uykuya girmeleri için başka bir anestezik madde 
enjeksiyon yoluyla verilecektir. 
Anestezi süresince uykuda kalma 
Bir anestezi uzmanı gözleminde, operasyon süresince maske ile sevofluran solumaya devam 
edeceksiniz. 
Anestezi sonrası uyanma 
Anestezi uzmanı tarafından sevofluran solumanız durdurulduğunda, birkaç dakika içerisinde 
uyanacaksınız. 5 Değişik yaş grupları: 
Çocuklarda kullanımı: 
SEVORANE, anestezi uzmanı tarafından hastanın yaşı dikkate alınarak uygulanacaktır. 
Yaşlılarda kullanımı:  
SEVORANE, anestezi uzmanı tarafından hastanın yaşı dikkate alınarak uygulanacaktır. 
Özel kullanım durumları : 
Böbrek/karaciğer yetmezliği: 
Böbrek/karaciğer yetmezliğiniz varsa uzman doktorunuzla konuşunuz. 
Eğer SEVORANE’in etkisinin çok güçlü veya zayıf olduğuna dair bir izleniminiz var ise 
doktorunuz veya eczacınız ile konuşunuz. 
Kullanmanız gerekenden daha fazla SEVORANE kullandıysanız:
Uzman doktor tarafından uygulanacağından ilgili değildir. 
SEVORANE’i kullanmayı unutursanız 
Uzman doktor tarafından uygulanacağından geçerli değildir. 
SEVORANE ile tedavi sonlandırıldığındaki oluşabilecek etkiler: 
Uzman doktor tarafından uygulanacağından geçerli değildir. 
4. Olası yan etkiler nelerdir?
Tüm ilaçlar gibi, SEVORANE’in içeriğinde bulunan maddelere duyarlı olan kişilerde yan 
etkiler olabilir. 
Bu yan etkiler operasyonunuz sırasında ve sonrasında meydana gelebilir. 
Kendinizi iyi hissetmiyorsanız servis doktorunuz veya anestezi uzmanınıza danışmanız 
önemlidir. 
Sevofluran ile görülen aşağıdaki yan etkiler ciddidir ve operasyon sırasında bunlara 
gerekliliğe göre anestezistiniz veya cerrahınız müdahale edecektir. 
Aşağıdakilerden biri olursa SEVORANE kullanmayı durdurunuz ve DERHAL 
doktorunuza bildiriniz veya size en yakın hastanenin acil bölümüne başvurunuz: 
-Kalp atışında yavaşlama (bradikardi) 
-Boğaz spazmı (boğazda daralma hissi) 
-Ameliyatınız sırasında anestezistiniz tarafından yakından izlenecek ve ameliyattan 
sonra baş dönmesi ile tanınabilecek kalp rahatsızlıkları. 
-Aşırı duyarlılık tepkisi (anaflaktik veya anaflaktoid reaksiyonlar), kızarıklık, yüzün 
şişmesi, hırıltı gibi belirtilerin olduğu alerjik reaksiyonlar 
-Genel anestezi sırasında vücut ısısının aşırı derecede artması (malign hipertermi) 
-Hırıltı ve nefes darlığı 6 Bunların hepsi çok ciddi yan etkilerdir. Eğer bunlardan biri sizde mevcut ise, sizin 
SEVORANE’e karşı ciddi alerjiniz var demektir. Acil tıbbi mudahaleye veya hastaneye 
yatırılmanıza gerek olabilir. 
Yan etkilerin sıklığı aşağıdaki şekilde sınıflandırılmıştır; 
Çok yaygın: 10 hastanın en az birinde görülebilir. 
Yaygın: 10 hastanın birinden az fakat 100 hastanın birinden fazla görülebilir. 
Yaygın olmayan: 100 hastanın birinden az fakat 1.000 hastanın birinden fazla görülebilir. 
Seyrek: 1.000 hastanın birinden az fakat 10.000 hastanın birinden fazla görülebilir. 
Çok seyrek: 10.000 hastanın birinden az görülebilir. 
Bilinmiyor: Eldeki verilerden hareketle tahmin edilemiyor. 
Diğer yan etkiler: 
Çok yaygın: 
-Huzursuzluk (ajitasyon) 
-Düşük kan basıncı (hipotansiyon) 
-Öksürme 
-Bulantı 
-Kusma 
Yaygın: 
-Uyuklama (somnolans) 
-Baş dönmesi 
-Baş ağrısı 
-Kalp atışında hızlanma (taşikardi) 
-Yüksek kan basıncı (hipertansiyon) 
-Yavaş, yüzeysel nefes alıp verme (solunum depresyonu) 
-Gırtlak ve boyun kaslarının kasılması (larengospazm) 
-Salya artışı (hipersekrasyon) 
-Üşüme 
-Ateş (pireksi) 
-Vücut ısısının normalin altına düşmesi (hipotermi) 
-Anormal şeker (glukoz) seviyesi 
-Anormal karaciğer fonksiyon testi* 
-Anormal beyaz kan hücre sayımı 
-Artmış karaciğer enzimi (aspartat aminotransferaz) 
-Artmış kan florür düzeyi** 
-  Deliriyum (hezeyan) 
Yaygın olmayan: 
-Akyuvar (beyaz kan hücreleri) sayısında artış (lökositoz) 
-Akyuvar (beyaz kan hücreleri) sayısında azalma (lökopeni). Beyaz kan hücrelerinin 
sayısındaki bir azalma, baş dönmesi, yorgunluk, halsizlik, ağız ülserleri ve 
enfeksiyona eğilimi ile ilişkili olabilir. 
-Zihin karışıklığı 
-Kalp atım düzensizliği (aritmi) 
-Tam kalp bloğu (tam atriyoventriküler blok) 7 -Birkaç farklı kalp ritim bozuklukları (atriyal fibrilasyon, ventriküler ekstrasistol, 
supraventriküler ekstrasistol, ekstrasistol) 
-Nefes kesilmesi (apne) 
-Oksijen yetmezliği 
-Astım 
-İdrara çıkmada zorluk 
-İdarda şeker (glikozüri) ***
-Böbrek fonksiyon testlerinde anormallik *
-Artmış karaciğer enzimi (alanin aminotransferaz) 
-Artmış kan kreatinin 
-Artmış kan laktat dehidrojenaz (LDH) 
Bilinmiyor: 
-Konvülsiyonlar (kasılmalar), özellikle çocuklarda 
-İstenmeyen seğirme ve sıçrama hareketleri (distoni) 
-Kalp durması, ritim bozukluğu 
-QT uzaması ile ilişkilendirilebilen torsades de pointes (spesifik bir kalp ritim 
bozukluğu tipidir)  
-Akciğerlerde bronşların istenmeyen şekilde kasılması (bronkospazm) 
-Solunum güçlüğü  
-Akciğerlerde sıvı birikmesi (pulmoner ödem) 
-Akut böbrek yetmezliği, koyu renkli idrar 
-Hepatit 
-Karaciğer yetmezliği 
-Karaciğer dokularında yıkım, inflamasyon, gözlerde sararma 
-Döküntü 
-Kurdeşen 
-Kaşıntı 
-Egzama (kontakt dermatit) 
-Şişkin yüz 
-Kas seğirmesi  
-Göğüs rahatsızlığı 
* Eğer kan testiniz varsa, size yükselmiş karaciğer enzimleri, yükselmiş kreatinin veya 
yükselmiş beyaz kan hücresi seviyeleriniz olduğu söylenebilir. Bu durum, normalde herhangi 
bir belirtiye neden olmayacaktır. 
** Sevofluran vücutta parçalandığı için kandaki florür seviyeleri anestezi sırasında veya 
sonrasında hafifçe yükselebilir. Fakat bu seviyelerin zararlı olduğu düşünülmemektedir ve çok 
geçmeden normale dönerler. 
*** Eğer idrar testiniz varsa, idrarınızda glukoz olduğu söylenebilir. Bu durum, normalde 
herhangi bir belirtiye neden olmayacaktır. 
Bunların hepsi ciddi yan etkilerdir. Acil tıbbi müdahale gerekebilir. 
Çok seyrek olarak, kalp atışlarının durduğu durumlarda kalbin durması raporlar edilmiştir.  
Ameliyattan sonra, bazı çocukların kandaki potasyum seviyelerindeki değişiklikler nedeniyle 
yaşamı tehdit edecek düzensiz kalp ritimlerine sahip olabilirler. 
Pompe hastalığı olan çocuklarda izole kalp ritim problemleri vakaları bildirilmiştir. 8 Anestezi altındayken oluşabilecek diğer yan etkiler gerekirse doktorunuz tarafından 
yönetilecektir. 
SEVORANE kullanımından sonra birkaç dakika içinde kendinize gelir veya uyanırsınız. 
Özellikle, çocuklar uyanma sırasında huzursuz olabilirler. Eğer, fazladan ağrınız var ise 
doktorunuza veya anestezistinize söyleyiniz. SEVORANE anestezisi aldıktan sonra başka 
olağan dışı veya beklenmedik belirtiler ortaya çıkarsa bunları derhal servis doktorunuza veya 
anestezi uzmanınıza söyleyiniz.
Eğer bu kullanma talimatında bahsi geçmeyen herhangi bir yan etki ile karşılaşırsanız, 
doktorunuzu veya eczacınızı bilgilendiriniz. 
Yan etkilerin raporlanması: 
Kullanma Talimatında yer alan veya almayan herhangi bir yan etki meydana gelmesi 
durumunda hekiminiz, eczacınız veya hemşireniz ile konuşunuz. Ayrıca karşılaştığınız yan 
etkileri www.titck.gov.tr sitesinde yer alan “İlaç Yan Etki Bildirimi” ikonuna tıklayarak ya da 
0 800 314 00 08 numaralı yan etki bildirim hattını arayarak Türkiye Farmakovijilans 
Merkezi (TÜFAM)’ne bildiriniz. Meydana gelen yan etkileri bildirerek kullanmakta 
olduğunuz ilacın güvenliliği hakkında daha fazla bilgi edinilmesine katkı sağlamış 
olacaksınız. 
5. SEVORANE’in saklanması 
SEVORANE’i çocukların göremeyeceği, erişemeyeceği yerlerde ve ambalajında saklayınız. 
SEVORANE %100 İnhalasyon Çözeltisi, 100 ml Solüsyon, 250 ml Solüsyon 25C’nin 
altındaki oda sıcaklığında saklanmalıdır. 
Son kullanma tarihiyle uyumlu olarak kullanınız. 
Ambalajdaki son kullanma tarihinden sonra SEVORANE’i kullanmayınız. 
Son kullanma tarihi belirtilen ayın son günüdür. 
Eğer üründe/ambalajında bozukluklar fark ederseniz SEVORANE’i kullanmayınız. 
Son kullanma tarihi geçmiş veya kullanılmayan ilaçları çöpe atmayınız! Çevre ve Şehircilik 
Bakanlığınca belirlenen toplama sistemine veriniz.  
Ruhsat sahibi: 
AbbVie Tıbbi İlaçlar San. ve Tic. Ltd. Şti. 
Ümraniye/İstanbul/Türkiye 
Üretim yeri: 
AbbVie S.r.l. 
Campoverde di Aprilia (LT) / İtalya 
Bu kullanma talimatı .. /../....tarihinde onaylanmıştır.