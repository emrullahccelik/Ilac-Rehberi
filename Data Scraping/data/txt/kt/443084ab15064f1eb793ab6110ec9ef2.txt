1 / 10  KULLANMA TALİMATI  
 
TİO-DEKSOLEX 25 mg/4 mg film kaplı tablet  
Ağızdan alınır.  
 
• Etkin maddeler: Her bir film tablet 25 mg deksketoprofene eşdeğer 36,9 mg deksketoprofen 
trometamol ve 4 mg tiyokolşikosid içerir. 
• Yardımcı maddeler: Mikrokristalin selüloz PH101, kolloidal silikon dioksit, magnezyum 
stearat, sarı demir oksit, mikrokristalin selüloz PH102, titanyum dioksit, sodyum nişasta 
glikolat, prejelatinize nişasta, makrogol, polivinil alkol, gliseril distearat, talk. 
 
 
 
Bu kullanma talimatında:  
1. TİO-DEKSOLEX nedir ve ne için kullanılır?  
2. TİO-DEKSOLEX ’i kullanmadan önce dikkat edilmesi gerekenler  
3. TİO-DEKSOLEX nasıl kullanılır?  
4. Olası yan etkiler nelerdir?  
5. TİO-DEKSOLEX ’in saklanması  
Başlıkları yer almaktadır.  
 
1. TİO-DEKSOLEX nedir ve ne için kullanılır?  
TİO-DEKSOLEX tabletler sarı renkli, yuvarlak, bikonveks, çift tarafı çentikli tabletlerdir. 
 
TİO-DEKSOLEX, 20 film kaplı tablet içeren PVC/PVDC/ALU blisterlerde piyasaya sunulmaktadır. 
 
TİO-DEKSOLEX’in içeriğindeki deksketoprofen, steroid olmayan antiinflamatuvar ilaçlar 
(NSAİİ) olarak adlandırılan ilaç grubundan bir ağrı kesicidir. 
 
TİO-DEKSOLEX’in içeriğindeki tiyokolşikosid esas olarak kas gevşetici etkinliğe sahiptir. 
Tiyokolşikosid, ağrılı kas spazmlarının semptomatik tedavisi amacıyla kullanılır. 
 
TİO-DEKSOLEX osteoartrit (kireçlenme), vertebral kolonun (omurganın) ağrılı sendromları, 
eklem dışı romatizma, ağrılı kas kasılmalarının semptomatik tedavisinde, travma ve ameliyat 
sonrası oluşan ağrının tedavisinde kullanılır. Bu ilacı kullanmaya başlamadan önce bu KULLANMA TALİMATINI dikkatlice  
okuyunuz, çünkü sizin için önemli bilgiler içermektedir.  
• Bu kullanma talimatını saklayınız. Daha sonra tekrar okumaya ihtiyaç duyabilirsiniz.  
• Eğer ilave sorularınız olursa, lütfen doktorunuza veya eczacınıza danışınız.  
• Bu ilaç kişisel olarak sizin için reçete edilmiştir, başkalarına vermeyiniz.  
• Bu ilacın kullanımı sırasında, doktora veya hastaneye gittiğinizde doktorunuza bu ilacı  
kullandığınızı söyleyiniz.  
• Bu talimatta yazılanlara aynen uyunuz.  İlaç hakkında size önerilen dozun dışında  
yüksek veya düşük doz kullanmayınız.  
2 / 10   
2. TİO-DEKSOLEX’i kullanmadan önce dikkat edilmesi gerekenler  
 
 
 
TİO-DEKSOLEX’i aşağıdaki durumlarda KULLANMAYINIZ  
Eğer, 
• Deksketoprofen trometamole, tiyokolşikoside veya TİO-DEKSOLEX’in içindeki yardımcı 
maddelerden herhangi birine karşı alerjiniz (aşırı duyarlılık) varsa, 
• Asetilsalisilik aside veya diğer steroid olmayan antiinflamatuvar ilaçlara karşı alerjiniz varsa, 
• Astımınız varsa veya geçmişte asetilsalisilik asit veya diğer steroid olmayan antiinflamatuvar 
ilaçlar kullandıktan sonra astım atağı, akut alerjik rinit (alerjiye bağlı burun içerisinde kısa 
süreli iltihaplanma), burunda polip (alerjiye bağlı burun içerisinde oluşan kitleler), ürtiker 
(cilt döküntüsü), alerji sonucu yüz ve boğazda şişme (yüz, gözler, dudaklar veya dilde şişlik 
veya solunum zorluğu) veya göğüste hırıltı (wheezing) meydana geldiyse, 
• Peptik ülser, mide ya da bağırsak kanaması veya süregelen sindirim sorunlarınız varsa (örn. 
hazımsızlık, göğüste yanma) veya daha önceden geçirdiyseniz, 
• Ağrı kesici olarak kullanılan steroid olmayan antiinflamatuvar ilaçların (NSAİİ) kullanımına 
bağlı olarak geçmişte mide veya bağırsak kanaması veya delinmesi geçirdiyseniz, 
• Süregelen iltihaplı bağırsak hastalığınız (Crohn hastalığı veya ülseratif kolit) varsa, ciddi kalp 
yetmezliğiniz, orta veya şiddetli böbrek sorunlarınız veya ciddi karaciğer sorunlarınız varsa, 
• Kanama bozukluğunuz veya kan pıhtılaşma bozukluğunuz varsa, 
• Kas veya kaslarınızın görev yapamaması (kasılamaması) durumunuz varsa, hamileyseniz, 
• Emzirme dönemindeyseniz, 
• Koroner arter bypass greft ameliyatı söz konusu ise ve ameliyat sırasında ağrı tedavisi 
almanız gerekiyorsa. 
 
TİO-DEKSOLEX, 18 yaşından küçüklerde kullanılmamalıdır. Kalp-damar sistemi ile ilgili riskler: NSAİİ’ler ölümcül olabilecek kalp-damar sisteminde  
pıhtılaşmayla ilgili (trombotik) olaylar, kalp krizi ve inme riskinde artışa neden olabilir. Bu  
risk kullanım süresine bağlı olarak artabilir. Kalp-damar hastalığı olan veya kalp-damar  
hastalık risk faktörlerini taşıyan hastalarda risk daha yüksek olabilir. 
TİO-DEKSOLEX kalp-damar (koroner arter by-pass) cerrahisi öncesi ağrı tedavisinde  
kullanılmamalıdır. 
 
Sindirim sistemi ile ilgili riskler  
NSAİİ’ler kanama, yara oluşması, mide veya bağırsak delinmesi gibi ölümcül olabilecek ciddi  
istenmeyen etkilere yol açarlar. Bu istenmeyen etkiler herhangi bir zamanda, önceden uyarıcı  
bir bulgu vererek veya vermeksizin ortaya çıkabilirler. 
Yaşlı hastalar bu ciddi istenmeyen etkiler bakımından daha yüksek risk taşımaktadırlar. 
3 / 10  TİO-DEKSOLEX’i aşağıdaki durumlarda DİKKATLİ KULLANINIZ  
Eğer; 
• Sara hastası iseniz veya sara nöbeti riskiniz varsa, 
• TİO-DEKSOLEX’in kullanımı sırasında ishal görülür ise, 
• Alerjiniz varsa veya geçmişte alerjik sorunlarınız olduysa, 
• Sıvı tutulumu dahil böbrek, karaciğer veya kalp sorununuz varsa (yüksek tansiyon ve/veya 
kalp yetmezliği) veya bu sorunların herhangi bir tanesinden geçmişte şikayetiniz olduysa, 
• Diüretik (idrar söktürücü) ilaçlar alıyorsanız veya aşırı sıvı kaybı nedeniyle (örn. aşırı idrara 
çıkma, ishal veya kusma) sıvı eksikliği ve kan hacminde azalma sorunları yaşıyorsanız, 
• Kalp sorunlarınız varsa, daha önce inme geçirdiyseniz veya risk altında olduğunuzu 
düşünüyorsanız (örn. yüksek tansiyon, diyabet veya yüksek kolesterolünüz varsa veya sigara 
kullanıyorsanız) tedaviniz hakkında doktorunuza veya eczacınıza danışınız. TİO-
DEKSOLEX gibi ilaçlar kalp krizi riskinde (“miyokard enfarktüsü”) veya inme gibi 
ciddi kalp damar hastalıkları riskinde hafif artış ile ilişkilendirilebilir. Bu ciddi hastalıklar 
herhangi bir belirti oluşturmadan da oluşabilir. Göğüs ağrısı, nefes darlığı, geveleyerek 
konuşma, halsizlik gibi belirti ve semptomlardan herhangi birini yaşarsanız, doktorunuzu 
bilgilendiriniz. Yüksek doz ve uzun süreli tedavi ile her türlü risk daha olasıdır. 
Önerilen dozu veya tedavi süresini aşmayınız. 
• Yaşlıysanız, yan etki yaşama olasılığınız daha yüksektir; özellikle peptik ülser kanaması ve 
delinmesi yaşamı tehdit edebilir (Bkz. Bölüm 4). Bunlardan herhangi biri meydana gelirse 
derhal doktorunuza başvurunuz. 
• Üreme problemi olan bir kadın iseniz (TİO-DEKSOLEX üremeyi olumsuz yönde 
etkileyebilir, bu nedenle gebe kalma planınız varsa veya kısırlık testi yaptıracaksanız bu ilacı 
kullanmayınız), 
• Kan veya kan hücreleri yapımı bozukluğunuz varsa, 
• Sistemik lupus eritematozus (ciltte yaygın pullanmayla kendini gösteren bir hastalık) veya 
karışık bağ dokusu hastalığınız varsa (bağ dokusunu etkileyebilen bağışıklık sistemi 
bozuklukları), 
• Geçmişte uzun süreli iltihaplı bağırsak hastalığı geçirdiyseniz (ülseratif kolit, Crohn 
hastalığı), 
• Başka bir mide ve bağırsak hastalığınız varsa veya daha önce geçirdiyseniz, 
• Peptik ülser veya kanama riskini arttıracak oral steroidler, bazı antidepresanlar (SSRİ tipi 
ilaçlar, örn. Seçici Serotonin Geri Alım İnhibitörleri), varfarin gibi antikoagülanlar veya 
asetilsalisilik asit gibi kan pıhtılaşmasını önleyen ajanlar kullanıyorsanız. Böyle durumlarda, 
TİO-DEKSOLEX almadan önce doktorunuza danışınız. Doktorunuz, midenizi korumak 
için ilave bir ilaç almanızı önerebilir (örn. mizoprostol veya mide asidi üretimini 
engelleyen ilaçlar), 
• Hazımsızlık veya göğüste yanma hissi, karın ağrısı veya diğer anormal karın belirtileri varsa, 
ilacı almayı bırakınız ve doktorunuza danışınız. 
 
Diğer NSAİ ilaçların kullanımda olduğu gibi, TİO-DEKSOLEX hastaneye yatma veya ölüm 
ile sonuçlanabilen gastrointestinal (Gİ) rahatsızlık ve nadir olarak ülser (yara) ve kanama gibi 
ciddi Gİ yan etkilere neden olabilir. Tedaviniz boyunca aşağıdakilerden herhangi birini 
yaşarsanız ilacı almayı bırakınız ve acilen tıbbi yardım isteyiniz: dışkıdan kan gelmesi, siyah 
renkte katranımsı dışkı, kan kusma veya kahve telvesi gibi koyu renkte parçalar gelmesi. 
4 / 10  Bulantı, halsizlik, yorgunluk, sarılık, kaşıntı, sağ üst karın bölgesinde hassasiyet, grip benzeri 
semptomlar gibi hepatotoksisitenin (karaciğer zehirlenmesi) belirti ve semptomlarından biri sizde 
oluşursa, tedaviyi bırakınız ve hemen tıbbi tedavi alınız. 
Açıklayamadığınız kilo alımlarında veya vücudunuzda ödem (şişlik) oluştuğunda, doktorunuzu 
bilgilendiriniz. 
 
Diğer NSAİ ilaçların kullanımında olduğu gibi, TİO-DEKSOLEX de hastaneye yatma veya 
ölüm ile sonuçlanabilen eksfolyatif dermatit, Stevens-Johnson sendromu (ciltte ve göz 
çevresinde kan oturması, şişlik ve kızarıklık ile seyreden iltihap) ve toksik epidermal nekroliz 
(deride içi sıvı dolu kabarcıklarla seyreden ciddi bir hastalık) gibi ciddi deri reaksiyonlarının 
oluşmasına neden olabilir. Bu ciddi deri reaksiyonlar herhangi bir belirti göstermeden de 
oluşabilir. Kaşıntı, ateş, kızarıklık, kabarcık gibi belirtilerden herhangi biri oluşursa ilacınızı 
kullanmayı bırakınız ve doktorunuzu en kısa sürede bilgilendiriniz. 
Bu uyarılar, geçmişteki herhangi bir dönemde dahi olsa sizin için geçerliyse lütfen doktorunuza 
danışınız. 
 
Diğer NSAİİ’ler ile olduğu gibi, deksketoprofen enfeksiyon (iltihap oluşturan mikrobik hastalık) 
belirtilerini maskeleyebilir. Hastalığınızın belirtilerinin rahatlamasında etkili olan en düşük 
dozun, en kısa süreyle kullanılması, ilacın istenmeyen etki olasılığını en aza indirecektir. TİO-
DEKSOLEX kullanırken vücutta oluşan maddelerden biri, TİO-DEKSOLEX yüksek dozlarda 
kullanıldığında bazı hücrelerde hasara (anormal kromozom sayısına) neden olabilir. Bu durum 
hayvanlarda ve laboratuvarda yapılan çalışmalarda gösterilmiştir. İnsanlarda hücrelerde ortaya 
çıkabilen bu hasar kanser için risk faktörü oluşturur, doğmamış çocuğa zarar verebili ve 
erkeklerde kısırlığaneden olabilir. Bu nedenle “Uygun kullanım ve doz/uygulama sıklığı için 
talimatlar” kısmında belirtilen doza ve tedavi süresinesıkı bir şekilde uyunuz. İlacı daha yüksek 
dozlarda ve 7 günden fazla kullanmayınız. Başka sorularınız varsa lütfen doktorunuza danışınız. 
TİO-DEKSOLEX ile tedavi sırasında karaciğer sorunları ortaya çıkabilir. Eğer, aşağıdaki 
belirtilerden biri sizde ortaya çıkarsa derhal doktorunuza bildiriniz: Mide (karın) bölgesinde ağrı 
veya rahatsızlık hissi, iştah kaybı, bulantı, kusma, ciltte veya göz aklarında sararma (sarılık), 
idrarın normalden koyu renkte olması, kaşıntı ve bunların yanı sıra ateş ve yorgunluk (özellikle de 
daha önce sayılan belirtilerle birlikteyse). Bunlar karaciğer sorunlarının belirtileri olabilir. 
 
TİO-DEKSOLEX’in yiyecek ve içecek ile kullanılması  
Tabletleri yeterli miktarda su ile alınız. TİO-DEKSOLEX’i yiyecek ile almanız mide veya 
bağırsakta ortaya çıkabilecek yan etki riskini azaltmaya yardımcı olur. Bununla birlikte, akut 
ağrınız varsa, tabletleri aç karnına alınız.  İlacı yemeklerden en az 30 dakika önce almanız, ilacın 
biraz daha hızlı etki göstermesine yardımcı olur.  
 
Hamilelik  
İlacı kullanmadan önce doktorunuza veya eczacınıza danışınız.  
Hamile iseniz TİO-DEKSOLEX kullanmayınız. 
Tedaviniz sırasında hamile olduğunuzu fark ederseniz hemen doktorunuza veya eczacınıza 
danışınız. 
 
Emzirme  
İlacı kullanmadan önce doktorunuza veya eczacınıza danışınız.  
5 / 10  Emziriyorsanız TİO-DEKSOLEX kullanmayınız. 
 
Araç ve makine kullanımı  
TİO-DEKSOLEX, baş dönmesi, sersemleme, uyuşukluk ve uyuklama olasılığı nedeniyle makine 
veya araç kullanımı yeteneği üzerinde hafif veya orta şiddette etkiler oluşturabilir. Makine veya 
araç kullanırken dikkatli olunmalıdır veya makine veya araç kullanımından kaçınılmalıdır.  
 
TİO-DEKSOLEX’in içeriğinde bulunan bazı yardımcı maddeler hakkında önemli bilgiler 
TİO-DEKSOLEX içeriğinde bulunan bazı yardımcı maddelere karşı aşırı bir duyarlılığınız 
yoksa, bu maddelere bağlı olumsuz bir etki beklenmez. 
 
Diğer ilaçlar ile birlikte kullanımı  
TİO-DEKSOLEX’in yanında aşağıdaki ilaçlardan herhangi birini kullanıyorsanız, doktorunuzu 
veya eczacınızı mutlaka bilgilendiriniz. Bazı ilaçların bir arada kullanılmaması veya kullanıldığı 
takdirde dozlarının ayarlanması gerekebilir. 
 
Tavsiye edilmeyen kombinasyonlar: 
• TİO-DEKSOLEX’in kas-iskelet sistemi üzerinde kas gevşetici etki gösteren diğer 
ilaçlarla birlikte alınması, birbirlerinin etkisini arttırabileceklerinden dolayı 
önerilmemektedir. Aynı sebepten ötürü, düz kaslar üzerine etkili olan bir diğer ilaçla 
birlikte kullanılması durumunda istenmeyen etkilerin görülme sıklığının artması ihtimaline 
karşı dikkatli olunmalıdır. 
• Asetilsalisilik asit (aspirin), kortikosteroidler veya diğer antiinflamatuvar ilaçlar (iltihap 
tedavisinde kullanılan ilaçlar), 
• Kan pıhtılaşmasını önlemede kullanılan varfarin, heparin veya diğer ilaçlar, 
• Bazı duygudurum bozukluklarının tedavisinde kullanılan lityum, 
• Romatoid artrit (eklemlerde ağrı ve şekil bozukluklarına neden olan devamlı bir hastalık) ve 
kanser tedavisi için kullanılan metotreksat, 
• Epilepsi (sara) için kullanılan hidantoinler ve fenitoin, 
• Bakteriyel enfeksiyonlar (iltihap oluşturan mikrobik hastalıklar) için kullanılan sülfametoksazol. 
 
Önlem gerektiren kombinasyonlar: 
• Yüksek tansiyon ve kalp problemlerinde kullanılan ADE inhibitörleri, diüretikler, beta 
blokörler ve anjiyotensin II antagonistleri, 
• Süregelen venöz ülserlerin tedavisinde kullanılan pentoksifilin ve okspentifilin, 
• Viral enfeksiyon tedavisinde kullanılan zidovudin, 
• Diyabet için kullanılan klorpropamid, glibenklamid ve sulfonilüre. 
• İdrar söktürücü olarak kullanılan furosemid. 
• Bakteriyel enfeksiyonalrın tedavisinde kullanılan aminoglikozid antibiyotikleri. 
 
Dikkat gösterilmesi gereken kombinasyonlar: 
• Bakteriyel enfeksiyonlar için kullanılan kinolon antibiyotikleri (örn. siprofloksasin, 
levofloksasin), 
• Bağışıklık sistemi hastalıkları tedavisinde ve organ naklinde kullanılan siklosporin veya 
takrolimus, 
6 / 10  • Streptokinaz ve diğer trombolitik veya fibrinolitik ilaçlar, örneğin kan pıhtılarını eritmede 
kullanılan ilaçlar, 
• Gut tedavisinde kullanılan probenesid, 
• Süregelen kalp yetmezliğinin tedavisinde kullanılan digoksin, 
• Hamileliği sonlandırmak için kullanılan mifepriston, 
• Seçici serotonin geri alım inhibitörleri türünde antidepresanlar (SSRI’lar), 
• Trombositlerin agregasyonu (kan pulcuklarının kümelenmesi) ve kan pıhtısı oluşumunu 
azaltmada kullanılan anti-trombosit ajanlar. 
Eğer reçeteli ya da reçetesiz herhangi bir ilacı şu anda kullanıyorsanız veya son zamanlarda 
kullandıysanız lütfen doktorunuza veya eczacınıza bunlar hakkında bilgi veriniz. 
 
3. TİO-DEKSOLEX nasıl kullanılır?  
Uygun kullanım ve doz/uygulama sıklığı için talimatlar:  
TİO-DEKSOLEX’i her zaman, tam olarak doktorunuzun söylediği şekilde alınız. Emin 
olmadığınız zaman doktorunuza veya eczacınıza danışınız. 
Doktorunuz TİO-DEKSOLEX ile tedavinizin ne kadar süreceğini size bildirecektir. Tedaviyi 
erken kesmeyiniz çünkü istenen sonucu alamazsınız. 
Doktorunuz tarafından başka şekilde tavsiye edilmedikçe; 
Tedavi dozu günde 3 defa bir TİO-DEKSOLEX 25mg/4 mg film kaplı tablettir. 
Tedavi süresi 5-7 gündür. 
 
Günlük toplam doz, TİO-DEKSOLEX’in içeriğindeki deksketoprofen için 75 mg’ı, 
tiyokolşikosid için 16 mg’ı geçmemelidir. 
 
Uygulama yolu ve metodu:  
TİO-DEKSOLEX sadece ağızdan kullanım içindir. 
Film kaplı tabletleri bir bardak su (150 mL) ile tok karnına alınız. Film kaplı tabletleri 
çiğnemeyiniz. 
 
Değişik yaş grupları  
Çocuklarda kullanımı:  
18 yaş altındaki çocuklarda TİO-DEKSOLEX kullanılmamalıdır. 
 
Yaşlılarda kullanımı:  
Yaşlıysanız (65 yaş ve üzerindeyseniz) TİO-DEKSOLEX’i doktorunuzun önerisi doğrultusunda 
kullanınız. 
 
Özel kullanım durumları: 
Böbrek yetmezliği:  
Böbrek yetmezliğiniz varsa TİO-DEKSOLEX’i doktorunuzun önerisi doğrultusunda kullanınız. 
 
Karaciğer yetmezliği:  
Karaciğer yetmezliğiniz varsa TİO-DEKSOLEX’i doktorunuzun önerisi doğrultusunda kullanınız. 
 
Eğer TİO-DEKSOLEX’in etkisinin çok güçlü veya zayıf olduğuna dair bir izleniminiz var ise 
7 / 10  doktorunuz veya eczacınız ile konuşunuz. 
 
Kullanmanız gerekenden daha fazla TİO-DEKSOLEX kullandıysanız  
TİO-DEKSOLEX’den kullanmanız gerekenden fazlasını kullanmışsanız bir doktor veya eczacı ile 
konuşunuz.  
Lütfen ilacın ambalajını veya kullanma talimatını da yanınıza almayı unutmayınız. 
 
TİO-DEKSOLEX’i kullanmayı unutursanız  
Almayı unuttuğunuz dozu atlayıp bir sonraki dozu her zamanki zamanında alınız. Birden fazla 
doz almayı unuttuysanız doktorunuza bildiriniz. 
 
Unutulan dozları dengelemek için çift doz almayınız.  
TİO-DEKSOLEX ile tedavi sonlandırıldığında oluşabilecek etkiler  
Eğer TİO-DEKSOLEX kullanımı konusunda herhangi bir sorun ile karşılaşırsanız 
doktorunuza veya eczacınıza danışınız. 
Doktorunuza danışarak TİO-DEKSOLEX kullanımını sonlandırabilirsiniz. 
 
4. Olası yan etkiler nelerdir?  
Tüm ilaçlar gibi, TİO-DEKSOLEX içeriğinde bulunan maddelere duyarlı olan kişilerde yan 
etkiler olabilir. 
Aşağıdakilerden biri olursa, TİO-DEKSOLEX’i kullanmayı durdurunuz ve DERHAL 
doktorunuza bildiriniz veya size en yakın hastanenin acil bölümüne başvurunuz:  
• Eller, ayaklar, bilekler, yüz, dudakların şişmesi ya da ağzın veya boğazın yutmayı veya nefes 
almayı zorlaştıracak şekilde şişmelerinde, 
• Vücudun alerji oluşturan maddelere karşı verdiği çok şiddetli yanıt, ani aşırı duyarlılık 
(anafilaktik reaksiyon), 
• Kaşıntı, deri ve mukoza üzerinde şişmeler (anjiyonörotik ödem), 
• Cilt, ağız, göz ve genital bölgelerde açık yaralar (Stevens Johnson ve Lyell sendromlan), 
• Baygınlık (vazovagal senkop), bayılma, 
• Kan kusma veya siyah dışkı ile kendini gösteren, peptik ülser delinmesi veya kanaması, 
• Hava yollarının daralması sebebiyle nefessiz kalma (bronkospazm), 
• Çarpıntı 
• Hava yollarının daralması sebebiyle nefessiz kalma (bronkospazm). 
• Havale (nöbet) 
 
Bunların hepsi çok ciddi yan etkilerdir. 
Eğer bunlardan biri sizde mevcut ise, acil tıbbi müdahaleye veya hastaneye yatırılmanıza gerek 
olabilir.  
Bu çok ciddi yan etkilerin hepsi oldukça seyrek görülür. 
 
Aşağıdakilerden herhangi birini fark edersiniz, hemen doktorunuza bildiriniz veya size en 
yakın hastanenin acil bölümüne başvurunuz:  
• Peptik ülser, 
• Mide mukozası iltihabı (gastrit),  
• Mide (karın) bölgesinde ağrı veya rahatsızlık hissi, iştah kaybı, bulantı, kusma, ciltte veya göz 
8 / 10  aklarında sararma (sarılık), idrarın normalden koyu renkte olması, kaşıntı, ateş ve yorgunluk 
(bunlar karaciğer sorunlarının belirtileri olabilir),  
• Yüksek kan basıncı,  
• Düşük kan basıncı,  
• Çok yavaş nefes alıp verme,  
• Geçici olarak bilinçte bulanıklık, taşkınlık hali,  
• Anormal karaciğer fonksiyonu testleri (kan testleri),  
• Nefes darlığı,  
• Gırtlakta şişme (larinks ödemi),  
• Hızlı kalp atışı,  
• Pankreasta iltihaplanma,  
• Böbrek yetmezliği,  
• Karaciğer hücre hasarı, iltihabı (hepatit),  
• Böbrek sorunları,  
• Kanda akyuvar hücresi sayısının düşük olması (nötropeni), kan pulcukları sayısının azlığı 
trombositopeni),  
• Baş dönmesi (vertigo),  
• Sersemlik,  
• Uyuklama,  
• Kaşıntı,  
• Deri döküntüleri,  
• Prostat sorunları  
Bunların hepsi ciddi yan etkilerdir. Acil tıbbi müdahale gerekebilir. 
Ciddi yan etkiler çok seyrek görülür. 
 
Aşağıdakilerden herhangi birini fark ederseniz, doktorunuza söyleyiniz:  
• Mide bulantısı ve/veya kusma, 
• Karın ağrısı, 
• İshal, 
• Sindirim sorunları (hazımsızlık), 
• Uyku düzensizlikleri, 
• Sinirlilik, 
• Baş ağrısı, 
• Kızarma, 
• Mide ağrısı, mide sorunları, 
• Kabızlık, 
• Ağız kuruluğu, 
• Şişkinlik, 
• Yorgunluk, 
• Ağrı, 
• Ateş ve titreme hissi, 
• Genel kırıklık, keyifsizlik hissi, 
• Su tutulumu ve vücudun gövdeden uzak bölgelerinde şişlik (örn. ayak bileklerinin şişmesi), 
• İştah kaybı (anoreksi), 
• Duyularda anormallik, 
9 / 10  • Kaşıntılı döküntü, 
• Deri döküntüleri, 
• Akne, 
• Terleme artışı, 
• Sırt ağrısı, 
• Sık idrara çıkma, 
• Adet düzensizlikleri, 
• Bulanık görme, 
• Kulaklarda çınlama (tinnitus), 
• Deride hassasiyet, 
• Işığa karşı duyarlılık, 
 
Bunlar TİO-DEKSOLEX’in hafif yan etkileridir. 
Bu yan etkiler doz azaltıldığında veya tedavi kesildiğinde kaybolur. 
Daha önce antiinflamatuvar ilaçların uzun süreli kullanımına bağlı sizde bir yan etki meydana 
geldiyse ve özellikle yaşlıysanız, tedavinin başında herhangi bir karın/bağırsak yan etkisi fark 
ederseniz (örn. karın ağrısı, yanma, kanama), 
Cilt döküntüsü veya ağız içi veya genital bölgede herhangi bir lezyon ortaya çıktığını veya 
herhangi bir alerji belirtisini fark eder etmez TİO-DEKSOLEX kullanımını bırakınız. 
Steroid olmayan antiinflamatuvar ilaçlar ile tedavi esnasında, sıvı tutulumu ve şişlik (özellikle 
ayak bileklerinde ve bacaklarda) kan basıncının yükselmesi ve kalp yetersizliği bildirilmiştir. 
TİO-DEKSOLEX gibi ilaçlar, kalp krizi (“miyokard enfarktüsü”) veya inme riskinde hafif bir 
artış ile ilişkilendirilebilir. 
Bağ dokusunu etkileyen bağışıklık sistemi bozuklukları (sistemik lupus eritematozus veya karışık 
bağ dokusu hastalığı) olan hastalarda antiinflamatuvar ilaçlar, seyrek olarak ateş, baş ağrısı ve 
ense sertliğine yol açabilir. 
Eğer bu kullanma talimatında bahsi geçmeyen herhangi bir yan etki ile karşılaşırsanız 
doktorunuzu veya eczacınızı bilgilendiriniz.  
 
Yan etkilerin raporlanması: 
Kullanma Talimatında yer alan veya almayan herhangi bir yan etki meydana gelmesi durumunda 
hekiminiz, eczacınız veya hemşireniz ile konuşunuz. Ayrıca karşılaştığınız yan etkileri  
www.titck.gov.tr sitesinde yer alan “İlaç Yan Etki Bildirimi” ikonuna tıklayarak ya da 0800 314 
00 08 numaralı yan etki bildirim hattını arayarak Türkiye Farmakovijilans Merkezi (TÜFAM)’ne 
bildiriniz. Meydana gelen yan etkileri bildirerek kullanmakta olduğunuz ilacın güvenliliği 
hakkında daha fazla bilgi edinilmesine katkı sağlamış olacaksınız. 
 
5. TİO-DEKSOLEX’in saklanması  
TİO-DEKSOLEX’i çocukların göremeyeceği, erişemeyeceği yerlerde ve ambalajında 
saklayınız.  
25°C altındaki oda sıcaklığında ışıktan koruyarak saklayınız. 
 
Son kullanma tarihi ile uyumlu olarak kullanınız.  
Ambalajın üzerinde belirtilen son kullanma tarihinden sonra TİO-DEKSOLEX’i kullanmayınız.  
10 / 10   
Eğer üründe ve/veya ambalajında bozukluklar fark ederseniz TİO-DEKSOLEX’i kullanmayınız. 
 
Son kullanma tarihi geçmiş veya kullanılmayan ilaçları çöpe atmayınız! Çevre, Şehircilik ve İklim 
Değişikliği Bakanlığınca belirlenen toplama sistemine veriniz. 
 
Ruhsat sahibi:  
Pharmatrue Sağlık Malzemeleri A.Ş. 
Yassıören mah. Ağaçkakan Sok.  
No: 15/A Arnavutköy/İSTANBUL 
Tel: 0 (212) 444 87 17 
 
Üretim yeri:  
İlko İlaç San. ve Tic. A.Ş. 
3. Organize Sanayi Bölgesi Kuddusi Cad. 23. Sok.  
No:1 Selçuklu / Konya 
 
Bu kullanma talimatı 07/02/2024 tarihinde onaylanmıştır.  
