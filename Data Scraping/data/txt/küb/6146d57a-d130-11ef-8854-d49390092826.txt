KISA ÜRÜN BİLGİSİ
1. BEŞERİ TIBBİ ÜRÜNÜN ADI
FERBEZOL 2.5 mg film tablet
2. KALİTATİF VE KANTİTATİF BİLEŞİM
Etkin madde
Letrozol 2.5 mg
Yardımcı maddeler
Laktoz monohidrat 61.000 mg
Yardımcı maddelerin tam listesi için Bölüm 6.1 ‘e bakınız.
3. FARMASÖTİK FORM
Film kaplı tabletler.
Sarı, yuvarlak, bikonveks film kaplı tabletler.
4. KLİNİK ÖZELLİKLER
4.1. Terapötik endikasyonlar
Letrozol hormon reseptörü negatif hastalıkta endike değildir.
Letrozol aşağıdaki durumlarda endikedir:
• Postmenopozal, hormon reseptörü (estrojen (ER) ve/veya progesteron (PR) reseptörü)
pozitif, erken evre invazif meme kanseri olan kadınların adjuvan tedavisinde,
• Postmenopozal, hormon reseptörü (ER ve/veya PR reseptörü) pozitif, daha önce standart (5
yıl süre ile) tamoksifen kullanmış erken evre invazif meme kanserli hastalarda, uzamış
adjuvan tedavide,
• Metastatik ve lokal, ileri meme kanserli, hormon reseptörü (ER ve/veya PR) pozitif
postmenopozal durumdaki kadın hastalarda ilk basamak tedavide endikedir.
• Ayrıca, tamoksifen tedavisinden sonra relaps ya da progresyon gösteren meme kanseri
bulunan postmenopozal durumdaki kadınların tedavisinde de endikedir.
4.2. Pozoloji ve uygulama şekli
Pozoloji / Uygulama sıklığı ve süresi
Yetişkinlerde FERBEZOL’ün önerilen dozu, günde bir defa 2.5 mg’dır. Adjuvan ve uzatılmış
adjuvan tedavide FERBEZOL tedavisine 5 yıl ya da hastalık nüksedinceye kadar (hangisi
önce gelirse) devam edilmelidir. Adjuvan ortamda tamoksifene karşı letrozol ile yapılan geniş
bir pilot çalışmada, 5 yıl boyunca sürekli letrozol uygulamasıyla karşılaştırıldığında bu
tedavilerin ardışık uygulamasıyla etkililik ve güvenlilik açısından bir yarar elde
edilememiştir. Metastatik hastalığı olan kadınlarda FERBEZOL ile tedaviye, tümörde
progresyon görülene kadar devam edilmelidir.
Doktora danışmadan kullanılmamalıdır. Doktor tarafından başka bir şekilde tavsiye
edilmediği takdirde yukarıda belirtilen dozda kullanılır.
1Uygulama şekli
FERBEZOL ağız yoluyla alınmalıdır ve gıdanın emilim miktarı üzerinde bir etkisi olmadığı
için aç ya da tok olarak alınabilir.
FERBEZOL, günde bir kez ve tercihen her gün aynı saatte kullanılmalıdır.
Unutulan doz hasta tarafından hatırlandığında en kısa zamanda alınmalıdır. Bununla birlikte,
bir sonraki dozun zamanı çok yakın ise unutulan doz atlanmalı ve hasta düzenli doz şemasına
geri dönmelidir. 2.5 mg olarak önerilen günlük dozların üzerine çıkıldığında sistemik
maruziyetle orantılı olmayan bir artış olması nedeniyle dozlar ikiye katlanmamalıdır (bkz.
Bölüm 5.1 Farmakodinamik özellikler).
Özel popülasyonlara ilişkin ek bilgiler
Böbrek yetmezliği: Kreatinin klerensinin (KLkr) ≥10mL/dak olduğu böbrek yetmezliği
hastalarında FERBEZOL dozunda bir ayarlama yapılması gerekli değildir. KLkr <10 mL/dak
olan böbrek yetmezliği olgularıyla ilgili yeterli veri yoktur (bkz. Bölüm 4.4 Özel kullanım
uyarıları ve önlemleri ve 5.2 Farmakokinetik özellikler).
Karaciğer yetmezliği: Hafiften ortaya değişen düzeyde karaciğer yetmezliği (Child-Pugh
skoru A ya da B) bulunan hastalarda FERBEZOL dozunda bir ayarlama yapılması gerekli
değildir. Ağır karaciğer yetmezliği olan hastalarla ilgili yeterli veri yoktur, ancak ağır
karaciğer bozukluğu (Child-Pugh skoru C) olan hastalar yakın takip altında tutulmalıdır (Bkz.
Bölüm 4.4 Özel kullanım uyarıları ve 5.2 Farmakokinetik özellikler).
Pediyatrik popülasyon: Çocuklar ve adolesanlarda FERBEZOL kullanılması önerilmez.
FERBEZOL’ün çocuklar ve 17 yaşına kadar olan adolesanlardaki güvenlilik ve etkililiği
henüz ortaya konmamıştır. Sınırlı veri vardır ve pozoloji açısından öneri yapılamamaktadır.
Geriyatrik poptilasyon: Yaşlı hastalarda doz ayarlaması gerekli değildir.
4.3. Kontrendikasyonlar
• Etkin madde letrozole ya da yardımcı maddelerinden herhangi birine karşı aşırı duyarlılığı
olan hastalarda,
• Premenopozal endokrin durumundaki kadınlarda, gebelik ve emzirme döneminde
kontrendikedir.
4.4. Özel kullanım uyarıları ve önlemleri
Böbrek yetmezliği
FERBEZOL kreatinin klerensi < 10 ml/dak. olan hastalarda araştırılmamıştır. Muhtemel
risk/yarar durumu bu tür hastalara FERBEZOL verilmeden önce dikkatle düşünülmelidir.
Karaciğer yetmezliği
Şiddetli hepatik bozukluğu (Child-Pugh skoru C) olan hastalarda, sistemik maruziyet ve
terminal yarılanma ömrü sağlıklı gönüllülere kıyasla yaklaşık iki katıdır. Bundan dolayı, bu
tür hastalar yakın gözetim altında tutulmalıdır (Bkz. Bölüm 5.2 Farmakokinetik özellikler).
Kemik etkileri
Letrozol güçlü bir şekilde östrojen düzeylerini düşürür, Letrozol kullanımıyla osteoporoz
ve/veya kemik kırıkları bildirilmiştir. Bu nedenle, tedavi sırasında genel kemik sağlığının
2izlenmesi önerilir (Bkz. Bölüm 4.8 İstenmeyen etkiler ve Bölüm 5.1 Farmakodinamik
özellikler).
Menopozal Durum
Menopozal durumu belirsiz olan hastalarda FERBEZOL ile tedaviye başlamadan önce
lüteinleyici hormon (LH), folikül stimüle edici hormon (FSH) ve/veya östradiol düzeyleri
ölçülmelidir. Sadece postmenopozal endokrin durumunda olan kadınlar FERBEZOL
almalıdır.
Fertilite
Letrozolün farmakolojik etkisi aromataz inhibisyonu aracılıyla östrojen üretiminin azaltılması
şeklindedir. Premenopozal kadınlarda, östrojen sentezinin inhibisyonu ters etkiyle
gonadotropin (LH, FSH) düzeylerinde bir artışa yol açmaktadır. Artan FSH düzeyleri sonuçta
foliküler büyümeyi sağlamakta ve ovülasyonu uyarabilmektedir.
Etkileşimler
FERBEZOL’ün tamoksifen, diğer anti-östrojenler ya da östrojen içeren tedavilerle eşzamanlı
uygulamasından kaçınılmalıdır, çünkü bu maddeler letrozolün farmakolojik etkisini
azaltabilirler. Bu etkileşimin mekanizması bilinmemektedir (bkz. Bölüm 4.5 Diğer tıbbi
ürünler ile etkileşimler ve diğer etkileşim şekilleri).
Yardımcı maddeler
Tabletler laktoz içerir. Nadir kalıtımsal galaktoz intoleransı, Lapp laktoz yetmezliği ya da
glikoz-galaktoz malabsorpsiyon problemi olan hastaların bu ilacı kullanmamaları gerekir.
Bu tıbbi ürün her dozunda 1 mmol (23 mg)’dan daha az sodyum ihtiva eder; yani esasında
“sodyum içermez” olarak kabul edilebilir.
4.5. Diğer tıbbi ürünler ile etkileşimler ve diğer etkileşim şekilleri
Letrozol, esas olarak karaciğerde metabolize olmakta, sitokrom P450 enzimleri CYP3A4 ve
CYP2A6 letrozolün metabolik klerensini yönetmektedir. Bu nedenle, letrozolün sistemik
eliminasyonu CYP3A4 ve CYP2A6’yı etkilediği bilinen ilaçlar tarafından etkilenebilir.
Letrozolün metabolizması CYP3A4 için düşük bir afiniteye sahip gibi görünmektedir, çünkü
klinik ortamda letrozol için plazmada gözlemlenenin 150 katından fazla konsantrasyonlarda
enzim satüre olmamaktadır.
Letrozolün serum konsantrasyonlarını arttırabilen ilaçlar
CYP3A4 ve CYP2A6 inhibitörleri letrozolün metabolizmasını azaltabilir ve böylece plazma
letrozol konsantrasyonlarını arttırabilirler. Bu enzimleri güçlü bir şekilde inhibe eden ilaçlarla
(güçlü CYP3A4 inhibitörleri: ketokonazol, itrakonazol, vorikonazol, ritonavir, klaritromisin
ve telitromisini içerir ancak bunlarla sınırlı değildir; CYP2A6 (örn. methoksalen)) eşzamanlı
uygulama letrozole maruziyeti arttırabilir. Bu nedenle güçlü CYP3A4 ve CYP2A6
inhibitörlerinin endike olduğu hastalarda dikkatli olunması önerilir.
Letrozolün serum konsantrasyonlarını azaltabilen ilaçlar
CYP3A4 indükleyicileri letrozolün metabolizmasını arttırabilir ve böylece plazma letrozol
konsantrasyonlarını azaltabilirler. CYP3A4’ü indükleyen ilaçlarla (örn. fenitoin, rifampisin,
karbamazepin, fenobarbital ve St.John’sWorth ekstresi) eşzamanlı uygulama letrozole
maruziyeti azaltabilir. Bu nedenle güçlü CYP3A4 indükleyicilerinin endike olduğu hastalarda
dikkatli olunması önerilir. CYP2A6 indükleyicisi olduğu bilinen bir ilaç yoktur.
3FERBEZOL (2.5mg) ve günde 20 mg tamoksifenin eşzamanlı uygulaması letrozolün plazma
düzeylerinde ortalama %38’lik bir azalmayla sonuçlanmıştır. Bu etkileşimin mekanizması
bilinmemektedir. Tamoksifen, diğer antiöstrojenler veya östrojenlerle birlikte
kullanılmasından kaçınılmalıdır.
Sistemik serum konsantrasyonları Letrozol tarafından değiştirilebilen ilaçlar
İn vitro olarak letrozol sitokrom P450 izoenzimleri CYP2A6’yı ve orta düzeyde CYP2C19’ü
inhibe etmektedir, ancak bunun klinik anlamı bilinmemektedir. Bu nedenle letrozol,
eliminasyonu esas olarak CYP2C19’a bağımlı olan ve terapötik indeksi dar olan ilaçlarla (örn.
fenitoin, klopidogrel) eşzamanlı verildiğinde dikkatli olunmalıdır. CYP2A6 için dar terapötik
indekse sahip bir substrat bilinmemektedir.
Simetidin (spesifik olmayan CYP2C19 ve CYP3A4 inhibitörü ) ve varfarin (dar bir terapötik
pencereye sahip olan ve letrozolün hedef popülasyonunda yaygın olarak yardımcı ilaç
biçiminde kullanılan hassas bir CYP2C9 substratı) ile yapılan klinik etkileşim çalışmaları
FERBEZOL’ün bu ilaçlarla eşzamanlı uygulamasının, klinik açıdan anlamlı ilaç
etkileşimlerine yol açmadığını ortaya koymuştur.
Klinik çalışma veri tabanının gözden geçirilmesi, diğer yaygın reçetelenen ilaçlarla klinik
açıdan anlamlı bir ilişki kanıtını göstermemiştir.
Özel popülasyonlara ilişkin ek bilgiler
Özel popülasyonlara ilişkin herhangibir klinik etkileşim çalışması yürütülmemiştir.
4.6. Gebelik ve laktasyon
Genel tavsiye
Gebelik kategorisi: X.
Çocuk doğurma potansiyeli bulunan kadınlar/Doğum kontrolü (Kontrasepsiyon)
Perimenopozal ya da yakın bir zamanda postmenopozal duruma geçmiş kadınlar da dahil
olmak üzere, hekimin hamile kalma olasılığı olan kadınlarla postmenopozal durumları kesin
olarak saptanana kadar yeterli doğum kontrol uygulamaları konusunda görüşmesi gereklidir
(Bkz. Bölüm 5.3 Klinik öncesi güvenlilik verileri).
Gebelik dönemi
FERBEZOL, gebelik döneminde kontrendikedir (Bkz. Bölüm 4.3 Kontrendikasyonlar ve
Bölüm 5.3 Klinik öncesi güvenlilik verileri).
Pazarlama sonrası raporlarda Letrozol alan annelerle ilgili olarak spontan düşük ve bebeklerde
kongenital anomaliler bildirilmiştir (bkz. Bölüm 4.4 Özel kullanım uyarıları ve önlemleri).
FERBEZOL’ün gebelik ve/veya fetus/yeni doğan üzerinde zararlı farmakolojik etkileri
bulunmaktadır. Letrozole maruz kalmış gebe kadınlarda izole doğum kusuru vakaları (labial
füzyon, belirsiz genitalya) bildirilmiştir (bkz. bölüm 5.3 Preklinik güvenlilik verileri).
Laktasyon dönemi
FERBEZOL, emzirme döneminde kontrendikedir. (Bkz. Bölüm 4.3 Kontrendikasyonlar).
FERBEZOL’ün anne sütüne geçip geçmediği bilinmemektedir.
4Üreme yeteneği / Fertilite
Letrozolun farmakolojik etkileri jüvenil sıçanlarla yapılan bir çalışmada kas-iskelet,
nöroendokrin ve reprodüktif sistemler ile ilgili bulgulara yol açmıştır. Kemik büyümesi ve
matürasyonu erkeklerde en düşük dozdan (0.003 mg/kg/gün) itibaren düşmüş ve dişilerde en
küçük dozdan itibaren (0.003 mg/kg) artmıştır. Bu dozda kemik mineral yoğunluğu (BMD)
dişilerde de azalmıştır. Aynı çalışmada tüm dozlarda fertilitede azalmaya hipofiz hipertrofisi,
seminifer tübüler epitelin dejenerasyonunu da içeren testis değişimleri ve dişi üreme yolunun
atrofisi eşlik etmiştir. Dişilerdeki kemik boyutu ve testislerdeki morfolojik değişiklikler hariç,
tüm etkiler en azından kısmen eski haline döndürülebilir niteliktedir.
4.7. Araç ve makine kullanımı üzerindeki etkiler
Letrozol kullanımı esnasında bitkinlik ve sersemlik gözlendiği ve seyrek olarak da somnolans
bildirildiği için araba sürerken ve makine kullanırken dikkatli olunmalıdır.
4.8. İstenmeyen etkiler
Letrozol, ilerlemiş meme kanserinin ilk veya ikinci basamak tedavisi, erken evre meme
kanserinin adjuvan tedavisi ve daha önce standart tamoksifen tedavisi görmüş olan kadınlarda
uzatılmış adjuvan tedavi olarak kullanıldığı bütün çalışmalarda genellikle iyi tolere edilmiştir.
Letrozol ile metastatik ve neoadjuvan tedavi gören hastaların yaklaşık üçte birinde, adjuvan
tedavi amacıyla letrozol verilen hastaların yaklaşık %75’inde (hem letrozol hem tamoksifen
kolunda, medyan 60 ay tedavi sürecinde) ve uzatılmış adjuvan tedavi gören hastaların
yaklaşık %80’inde (hem letrozol hem plasebo kolunda, medyan 60 ay tedavi sürecinde)
advers reaksiyonlar gözlenmiştir. Gözlemlenen advers reaksiyonlar genelde, daha çok hafif ve
orta şiddettedir ve çoğu estrojen yoksunluğu ile ilişkilidir. Çoğu tedavinin ilk haftalarında
ortaya çıkar.
Klinik çalışmalar sırasında sıcak basması, artralji, bulantı, terleme, hiperkolesterolemi ve
yorgunluk, en sık bildirilmiş olan advers reaksiyonlardır. FERBEZOL ile meydana
gelebilecek önemli ilave advers reaksiyonlar; osteoporoz ve/veya kemik kırıkları gibi iskelet
olayları ve kardiyovasküler olaylardır (serebrovasküler ve tromboembolik olaylar). Çok
sayıda advers reaksiyon (sıcak basması, alopesi ve vajinal kanama), estrojen açığının normal
farmakolojik sonuçları olarak kabul edilebilir. Aşağıda listelenen advers ilaç reaksiyonları
letrozol ile gerçekleştirilen klinik çalışmalardan ve pazarlama sonrası deneyimlerden
bildirilmiştir.
Advers ilaç reaksiyonları, en sık görülen advers reaksiyon ilk sırada olacak şekilde
sıklıklarına göre aşağıda sıralanmıştır. Her sıklık grubunda advers reaksiyonlar azalan
ciddiyet derecesine göre sıralanmıştır.
Çok yaygın (≥ 1/10); yaygın (≥ 1/100 ila < 1/10); yaygın olmayan (≥ 1/1.000 ila <
1/100); seyrek (≥1/10.000 ila < 1/1000); çok seyrek (< 1/10.000), bilinmiyor (eldeki
verilerden hareketle tahmin edilemiyor).
Enfeksiyonlar ve enfestasyonlar:
Yaygın olmayan: İdrar yolu enfeksiyonu
(Kist ve polipler de dahil olmak üzere) bening ve malign neoplazmalar:
Yaygın olmayan: Tümör ağrısı1
5Kan ve lenfatik sistem hastalıkları:
Yaygın olmayan: Lökopeni
Bağışıklık sistemi hastalıkları:
Bilinmiyor: Anafilaktik reaksiyon
Metabolizma ve beslenme hastalıkları:
Çok yaygın: Hiperkolesterolemi
Yaygın: Anoreksi, iştah artışı
Psikiyatrik hastalıklar:
Yaygın: Depresyon
Yaygın olmayan: Anksiyete (asabiyet dahil), irritabilite
Sinir sistemi hastalıkları:
Yaygın: Baş ağrısı, baş dönmesi
Yaygın olmayan: Somnolans, uykusuzluk, bellek bozukluğu, dizestezi (parestezi ve hipoestezi
dahil), tat alma duyusu bozuklukları, serebrovasküler olay, karpal tünel sendromu
Göz hastalıkları:
Yaygın olmayan: Katarakt, göz irritasyonu, bulanık görme
Kardiyak hastalıklar:
Yaygın olmayan: Palpitasyonlar1, taşikardi, iskemik kardiyak olaylar (yeni ya da kötüleşen
angina, cerrahi gerektiren angina, miyokard infarktüsü ve miyokardiyal iskemiyi içerir)
Vasküler hastalıklar:
Çok yaygın: Sıcak basmaları
Yaygın: Hipertansiyon
Yaygın olmayan: Tromboflebit (yüzeyel ve derin tromboflebit dahil)
Seyrek: Akciğer embolisi, arter trombozu, serebrovasküler infarkt
Solunum, göğüs bozuklukları ve mediastinal hastalıklar:
Yaygın olmayan: Dispne, öksürük
Gastrointestinal hastalıklar:
Yaygın: Bulantı, kusma, dispepsi1, kabızlık, ishal, karın ağrısı
Yaygın olmayan: Stomatit1, ağız kuruması
Hepato-biliyer hastalıklar:
Yaygın olmayan: Karaciğer enzimlerinde yükselme
Bilinmiyor: Hepatit
Deri ve deri altı doku hastalıkları:
Çok yaygın: Terleme artışı
Yaygın: Alopesi, cilt kuruluğu, döküntü (eritematöz, makülopapüler, psoriaform ve veziküler
döküntüler dahil)
Yaygın olmayan: Kaşıntı, ürtiker
Bilinmiyor: Anjiyoödem, toksik epidermal nekroliz, eritema multiforme
6Kas-iskelet ve bağ doku hastalıkları:
Çok yaygın: Eklem ağrısı
Yaygın: Kas ağrısı, kemik ağrısı1, osteoporoz, kemik kırıkları
Yaygın olmayan: Artrit
Bilinmiyor: Tetik parmak
Böbrek ve idrar yolları hastalıkları:
Yaygın olmayan: Sık idrara çıkma
Üreme sistemi ve meme hastalıkları:
Yaygın: Vajinal kanama
Yaygın olmayan: Vajinal akıntı, vajinada kuruma, meme ağrısı
Genel bozukluklar ve uygulama bölgesine ilişkin hastalıklar:
Çok yaygın: Yorgunluk (asteni ve kırıklık dahil)
Yaygın: Periferik ödem
Yaygın olmayan: Genel ödem, pireksi, mukoza kuruması, susama hissi
Laboratuvar bulguları:
Yaygın: Kilo artışı
Yaygın olmayan: Kilo kaybı
1Sadece metastatik evrede raporlanmış istenmeyen etkiler
Seçilmiş advers ilaç reaksiyonlarının tanımı
Kardiyak advers reaksiyonlar
Adjuvan ortamda, Tablo 1’de sunulan verilere ek olarak letrozol ve tamoksifen için sırasıyla
şu advers olaylar bildirilmiştir (medyan tedavi süresi 5 yıl): cerrahi gerektiren angina (%1.0
vs. %1.0); kalp yetmezliği (%1.1 vs. %0.6); hipertansiyon (%5.6 vs. %5.7); serebrovasküler
olay / geçici iskemik atak (%2.1 vs. %1.9).
Uzatılmış adjuvan tedavide letrozol (medyan tedavi süresi 5 yıl) ve plasebo (medyan tedavi
süresi 3 yıl) için sırasıyla şunlar bildirilmiştir: cerrahi gerektiren angina (%0.8 vs. %0.6); yeni
ya da kötüleşen angina (%1.4 vs. %1.0); miyokard infarktüsü (%1.0 vs. %0.7),
tromboembolik olay* (%0.9 vs. %0.3); inme/geçici iskemik atak*(%1.5 vs. %0.8).
* ile işaretlenmiş olaylar iki tedavi kolu arasında istatistiksel açıdan anlamlı düzeyde farklılık
göstermiştir.
İskelet ile ilgili advers reaksiyonlar
Adjuvan ortamdaki iskelet güvenliliği verileri için lütfen Tablo 1’e bakınız.
Uzatılmış adjuvan ortamda, kemik kırıkları ya da osteoporoz yaşayan hastaların oranı plasebo
kolundaki hastalara (sırasıyla %5.8 ve %6.4) kıyasla letrozol ile tedavi edilen hastalarda
anlamlı biçimde daha fazla olmuştur (kemik kırıkları %10.4 ve osteoporoz %12.2). Medyan
tedavi süresi letrozol için 5 yıl ve plasebo için 3 yıl olmuştur.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar/risk dengesinin sürekli olarak izlenmesine
7olanak sağlar. Sağlık mesleği mensuplarının herhangi bir şüpheli advers reaksiyonu Türkiye
Farmakovijilans Merkezi (TÜFAM)’ne bildirmeleri gerekmektedir (www.titck.gov.tr; e-
posta: tufam@titck.gov.tr; tel: 0 800 314 00 08; faks: 0 3012 218 35 99)
4.9. Doz aşımı ve tedavisi
Çok ender olgularda letrozol ile aşırı doz bildirilmiştir. Aşırı doz için spesifik tedavi
bilinmemektedir; tedavi semptomatik ve destekleyici olmalıdır.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grup: Aromataz inhibitörü (estrojen biyosentezinin inhibitörü);
antineoplastik ajan.
ATC kodu: L02BG04
Etki mekanizması:
Tümör dokusundaki büyümenin östrojenin varlığına bağlı olduğu durumlarda östrojen aracılı
tümör dokusunun büyümesini elimine eder veya durdurur. Postmenopozal kadınlarda
östrojenler esas olarak adrenal androjenleri (öncelikle androstenedion ve testosteron) östron
(El) ve östradiole (E2) dönüştüren aromataz enzimiyle oluşurlar. Bu nedenle spesifik olarak
aromataz enzimini inhibe ederek periferik dokularda ve kanser dokusunda östrojen
biyosentezi baskılanabilir.
Letrozol, steroid olmayan bir aromataz inhibitörüdür. Enzimin sitokrom P450 altünitesinde
heme yarışmalı biçimde bağlanarak aromataz enzimini inhibe eder ve bunun sonucunda tüm
dokularda östrojen biyosentezi azalır.
Farmakodinamik:
Sağlıklı postmenopozal kadınlarda, tek 0.1 mg, 0.5 mg ve 2.5 mg dozlarda letrozol serum
estron ve estradiol seviyelerini başlangıç değerine oranla sırasıyla % 75-78 ve % 78 baskılar.
Maksimum baskılanma 48-78 saat içerisinde gerçekleşir.
İleri evre kanseri olan postmenopozal hastalarda, 0.1mg ila 5mg’lık günlük dozlar tedavi
edilen tüm hastalarda östradiol, östron ve östron sülfat plazma konsantrasyonlarını başlangıca
göre %75-95 oranında baskılamıştır. 0.5 mg veya daha yüksek dozlarla, birçok östron ve
östron sülfat değerinin analizlerde belirleme sınırının altında olması, bu dozlarla daha yüksek
östrojen baskılanmasının sağlandığına işaret etmektedir. Östrojen baskılanması bu hastaların
tümünde tedavi boyunca korunmuştur.
Letrozol aromataz aktivitesinin inhibisyonunda yüksek spesifiteye sahiptir. Adrenal
steroidogenez bozukluğu gözlenmemiştir. 0.1 ila 5mg’lık günlük letrozol dozları ile tedavi
edilen postmenopozal kadınlar arasında plazma kortizol, aldosteron, 11-deoksikortizol, 17-
hidroksiprogesteron ve ACTH konsantrasyonlarında veya plazma renin aktivitesinde klinik
açıdan ilgili bir değişiklik tespit edilmemiştir. Günlük 0.1mg, 0.25mg, 1mg, 2.5mg ve 5mg’lık
dozlarla tedavinin 6 ve 12 haftasından sonra yapılan ACTH stimülasyonu testi, aldosteron
veya kortizol üretiminde bir azalmaya işaret etmemiştir. Bu nedenle, glukokortikoid ve
mineralokortikoid takviyesi gerekli değildir.
Sağlıklı postmenopozal kadınlarda 0.1 mg, 0.5 mg ve 2.5mg’lık tekli letrozol dozlarını
takiben plazma androjen konsantrasyonlarında (androstenedion ve testosteron) ya da 0.1 mg
ila 5mg’lık günlük dozları ile tedavi edilen postmenopozal hastalarda plazma androstenedion
konsantrasyonlarında bir değişiklik not edilmemiş olup, bu durum östrojen biyosentezi
8blokajının androjenik prekürsörlerin birikimine yol açmadığı anlamına gelmektedir. Plazma
LH ve FSH düzeyleri hastalarda letrozolden etkilenmez, aynı durum TSH, T4 ve T3 uptake
testi ile değerlendirilen tiroid fonksiyonu için de geçerlidir.
Klinik çalışmalar:
Adjuvan tedavi
Çalışma BIG 1-98
BIG 1-98, hormon reseptörü pozitif erken meme kanseri olan 8.000’in üzerinde
postmenopozal kadının aşağıdaki tedavilerden birine randomize edildiği çok merkezli, çift-
kör bir çalışma olmuştur: A. 5 yıl süreyle tamoksifen; B. 5 yıl süreyle letrozol; C. 2 yıl süreyle
tamoksifenin ardından 3 yıl süreyle letrozol; D. 2 yıl süreyle letrozol’ün ardından 3 yıl süreyle
tamoksifen.
Primer sonlanma noktası hastalıksız sağ kalım (DFS olayları: Bölgesel nüks, uzak metastaz,
invazif kontralateral meme kanseri, ikinci (meme dışı) primer malignite, daha önce bir kanser
olayı olmadan herhangi bir nedene bağlı ölüm) olurken, sekonder etkililik sonlanım noktaları
ise uzak metastaza kadar geçen süre (TDM), uzak hastalıksız sağkalım (DDFS), genel
sağkalım (OS), sistemik hastalıksız sağ kalım (SDFS), invazif kontralateral meme kanseri ve
meme kanseri nüksüne kadar geçen süre olmuştur.
26 ve 60 aylık bir medyan takipte etkililik bulguları
Aşağıdaki veriler, monoterapi kolları (A ve B) ve medyan tedavi süresi 24 ay ve medyan
takip süresi 26 ay olan ve medyan tedavi süresi 32 ay ve medyan takip süresi 60 ay olan iki
geçiş kolundan (C ve D) elde edilen verilere dayanan Primer Çekirdek Analiz (PCA)
bulgularını yansıtmaktadır.
5 yıllık DFS oranları letrozol için %84 ve tamoksifen için % 81.4 olmuştur. Hastalıksız
sağkalım HR, medyan 26 ay için 0.81 (%95 GA 0.70-0.93, P=0.003) ve medyan 60 ay için
0.86 (% 95 GA 0.77-0.96, P=0.008); genel sağkalım medyan 26 ay için 0.86 (%95 GA 0.70-
1.06) ve medyan 60 ay için 0.87 (%95 GA 0.75-1.01) olmuştur.
96 aylık bir medyan takibin bulguları (sadece monoterapi kolları)
Tamoksifen monoterapisiyle karşılaştırmalı olarak letrozol monoterapisinin (adjuvan
tedavinin medyan süresi: 5yıl) etkililiği ile ilgili Monoterapi Kolları Analizinin (MAA) uzun-
vadeli güncellemesinde, ITT popülasyonunda hastalıksız sağkalım HR 0.87 (% 95 GA 0.78-
0.97, P=0.01); uzak metastaza kadar geçen süre HR 0.86 (% 95 GA 0.74-1.01, P=0.06); genel
sağkalım HR 0.89 (%95 GA 0.77-1.02); sansürlenmiş analizde DFS HR HR 0.83 (%95 GA
0.74-0.92); sansürlenmiş OS HR 0.81(% 95 GA 0.70-0.93) olmuştur.
Ardışık Tedaviler Analizi (STA)
Ardışık Tedaviler Analizi (STA) BIG 1-98’deki ikinci primer soru olan ardışık olarak
kullanılan tamoksifen ve letrozolün monoterapiden üstün olup olmadığı konusuna yöneliktir.
Monoterapiye kıyasla tedavide değişiklik yapılması DFS, OS, SDFS ya da DDFS açısından
anlamlı fark oluşturmamıştır. Hastalıksız sağkalım risk oranı, letrozol monoterapisiyle
kıyaslandığında letrozol tamoksifen kolu için1.04 (%99 GA 0.85-1.27); tamoksifen
monoterapisiyle karşılaştırıldığında letrozoltamoksifen kolu için 0.92 (%99 GA 0.75-1.12)
olmuştur.
9Çalışma D2407
Çalışma D2407, letrozol ve tamoksifen ile adjuvan tedavinin kemik mineral yoğunluğu
(KMY) ve serum lipid profilleri üzerindeki etkilerini karşılaştırmak için tasarlanan açık-
etiketli, randomize, çok merkezli onay sonrası güvenlilik çalışması olmuştur. Toplam 263
hasta 5 yıl süreyle letrozol almak üzere ya da 2 yıl süreyle tamoksifen ve ardından 3 yıl
süreyle letrozol almak üzere ayrılmıştır.
24. ayda primer sonlanma noktası açısından istatistiksel olarak anlamlı bir fark olmuş, lomber
omur KMY düzeyi (L2-L4) letrozol ile %4.l’lik medyan azalma gösterirken, tamoksifen ile
%0.3’lük bir medyan artış görülmüştür.
Başlangıçta normal KMY bulunan hiçbir hasta 5 yıllık tedavi sırasında osteoporotik hale
gelmemiş ve sadece başlangıçta osteopenisi olan 1 hastada (T skoru -1.9) tedavi sırasında
osteoporoz gelişmiştir (merkezi inceleme ile değerlendirme).
Total kalça KMY düzeyi sonuçları lomber omur için benzer olmuş ancak daha belirsiz
bulunmuştur. 5 yılın sonunda tedavi farkları azalıp protokolde tanımlanan klinik açıdan
önemli KMY ile ilişkili değişiklikler açısından istatistiksel olarak anlamlı farklar kaybolmuş
olsa da, iki tedavinin KMY ve iskelet olayları üzerindeki etkilerindeki önemli fark devam
etmiştir. Başlangıçta normal T skoruna sahip hastalarda, ardışık tedavi koluna kıyasla letrozol
kolundan anlamlı biçimde daha fazla hastada 1 yıl içinde lomber omur KMY düzeyinde en az
%6 ve tüm tedavi boyunca en az %8 kümülatif azalma olmuştur. Genelde klinik özellikler
açısından tedavi kolları arasında anlamlı farklar olmasa da ardışık tedavi kolundaki kırıkların
dörtte üçü letrozole geçildikten sonra meydana gelmiştir.
Bununla birlikte, hem klinik kırıklar hem de kırık riskleri iskelet durumunda bozulma bulunan
hastalarda, yani başlangıçta düşük KMY-T skorları bulunan hastalarda ve kırık öyküsü
bulunan hastalarda ortaya çıkma eğilimi göstermektedir. Adjuvan tedavi ortamında oldukça
farklı sıklıklarda bazı advers reaksiyonlar bildirilmiştir.
Tablo 1. Adjuvan Letrozol monoterapisine karşı Tamoksifen monoterapisi-anlamlı
farklılıkları içeren advers olaylar
Letrozol vaka oranı Tamoksifen vaka oranı
Kemik kırıkları 10.1% (13.8%) 7.1% (10.5%)
Osteoporoz 5.1% (5.1%) 2.7% (2.7%)
Tromboembolik olaylar 2.1% (2.9%) 3.6% (4.5%)
Kalp krizi 1.0% (1.5%) 0.5% (1.0%)
Endometriyum hiperplazisi/ 0.2% (0.4%) 2.3% (2.9%)
Endometriyal kanser
Not: Medyan tedavi süresi 60 aydır. Raporlama dönemi, tedavi süresi ve tedavinin
sonlanımından sonraki 30 günü kapsamaktadır.
Parantez içindeki yüzdeler çalışma sonrası dönemi de içeren, randomizasyondan sonra
herhangi bir zamanda meydana gelen vaka sıklığını ifade eder. Medyan takip süresi 73
aydır.
Uzatılmış adjuvan tedavi (MA-17)
Çok-merkezli, çift-kör, randomize, plasebo-kontrollü bir çalışmada (MA-17), reseptör-pozitif
ya da bilinmeyen primer meme kanseri olan ve tamoksifen ile adjuvan tedaviyi tamamlamış
10olan (4.5 ila 6 yıl) 5.l00’ün üzerindeki postmenopozal kadın 5 yıl süreyle letrozol ya da
plasebo almak üzere randomize edilmiştir.
Primer sonlanma noktası olan hastalıksız sağkalım, randomizasyon ile en erken bölgesel nüks,
uzak metastaz ya da kontralateral meme kanseri oluşumu arasındaki interval şeklinde
tanımlanmıştır.
Yaklaşık 28 aylık medyan takipte (hastaların %25’i en az 38 ay takip edilmiştir) yapılan ilk
planlanmış ara analiz, plasebo ile karşılaştırıldığında letrozolün meme kanseri nüks riskini
%42 gibi anlamlı biçimde azalttığını göstermiştir (HR 0.58; %95 GA 0.45, 0.76; P=0.00003).
Nodal durumdan bağımsız olarak letrozol lehine yarar gözlenmiştir. Genel sağkalım açısından
anlamlı fark ortaya çıkmamıştır: (letrozol 51 ölüm; plasebo 62; HR 0.82; %95 GA 0.56, 1.19).
Sonuç olarak, ilk ara analizin ardından çalışmanın körlüğü kaldırılmış, açık-etiketli olarak
devam etmiş ve plasebo kolundaki hastaların 5 yıla kadar letrozole geçmelerine izin
verilmiştir. Uygun hastaların (körlük kaldırıldığı sırada hastalıksız) %60’ından fazlası
letrozole geçmeyi tercih etmiştir. Son analiz, tamoksifen adjuvan tedavisini tamamladıktan
sonra medyan 31 ayda (aralık 12 ila 106 ay) plasebodan letrozole geçen 1.551 kadını
içermiştir. Geçişten sonra medyan letrozol süresi 40 ay olmuştur.
Medyan 62 aylık takipte yürütülen son analiz, letrozol ile meme kanseri nüksü riskinde
anlamlı azalma olduğunu doğrulamıştır. Plasebo ile karşılaştırıldığında letrozolün meme
kanseri nüksü riskini %25 oranında anlamlı biçimde azalttığını göstermiştir (HR 0.75; %95
GA 0.63, 0.89). Genel sağkalım açısından anlamlı fark ortaya çıkmamıştır: (Letrozol 236
ölüm; plasebo 232; HR 1.13; %95 GA 0.95, 1.36).
Eşzamanlı olarak kalsiyum ve D vitamini verilen MA-17 kemik alt-çalışmasında, plaseboya
kıyasla letrozol ile başlangıç ile karşılaştırıldığında daha fazla KMY azalmaları ortaya
çıkmıştır. Tek istatistiksel açıdan anlamlı fark 2.yılda görülmüş ve total kalça KMY
düzeyinde meydana gelmiştir (plasebo ile %2.0’lık medyan azalmaya karşı letrozol ile
%3.8’lik medyan azalma).
MA-17 lipid alt-çalışmasında total kolesterol ya da herhangi bir lipid fraksiyonu açısından
letrozol ve plasebo arasında anlamlı farklılıklar olmamıştır.
Güncellenmiş yaşam kalitesi alt-çalışmasında SF-36 ölçeğindeki fiziksel bileşen özet skoru
veya mental bileşen özet skoru ya da herhangi bir alan skoru açısından tedaviler arasında
anlamlı farklılıklar olmamıştır. MENQOL ölçeğinde, plasebo koluna kıyasla letrozol
kolundan anlamlı sayıda daha fazla kadın östrojen eksikliğine bağlı olarak ortaya çıkan bu
semptomlardan (sıcak basmaları ve vajinal kuruluk) rahatsız olmuştur (genellikle tedavinin ilk
yılında). Her iki tedavi kolundaki çoğu hastayı rahatsız eden semptom, plasebo lehine
istatistiksel açıdan anlamlı fark sergileyen kas ağrıları olmuştur.
İlk-basamak tedavi
İlerlemiş meme kanseri bulunan postmenopozal kadınlarda ilk-basamak tedavi olarak letrozol
2.5 mg'ı (letrozol, N=453) tamoksifen 20 mg (N=454) ile karşılaştıran bir
Kontrollü çift-kör çalışma yürütülmüştür. 907 kadında letrozol, ilerlemeye kadar olan süre
(primer sonlanma noktası) ve toplam objektif yanıt, tedavi başarısızlığına kadar olan süre ve
klinik yarar açısından tamoksifenden üstün olmuştur.
1132 aylık medyan takip sonuçlarında ilerlemeye kadar olan süre letrozol için medyan 9.4 ay ve
tamoksifen için medyan 6.0 ay olmuştur (HR:0.62, %95 GA 0.62, 0.83; P<0.0001), objektif
yanıt oranı (ORR=CR+PR) letrozol için %32 (145 hasta) ve tamoksifen için %21 (95 hasta)
olmuştur (Olasılık oranı: 1.78, %95 GA 1.32, 2.40; P=0.0002).
İlerlemiş meme kanserinin ilk basamak tedavisinde kullanılan letrozol, 34 aylık bir medyan
genel sağkalım ile sonuçlanırken, bu süre tamoksifen için 30 ay olmuştur (logrank testi
P=0.53, anlamlı değil). Letrozolün genel sağkalım üzerinde bir avantajının olmaması,
çalışmanın çapraz geçişli tasarımı ile açıklanabilir.
İkinci basamak tedavi
Daha önce anti-östrojenlerle tedavi edilmiş ilerlemiş meme kanserli postmenopozal
kadınlarda, iki letrozol dozunu (0.5 mg ve 2.5 mg) sırasıyla megestrol asetat ve
aminoglutetimid ile karşılaştıran iki iyi-kontrollü klinik çalışma yapılmıştır. İlerlemeye kadar
olan süre letrozol 2.5 mg ve megestrol asetat arasında anlamlı biçimde farklı bulunmamıştır
(P=0.07).
Genel objektif tümör yanıt oranı (%16’ya karşı %24; P=0.04) ve tedavi başarısızlığına kadar
olan süre (P=0.04) açısından megestrol asetat ile karşılaştırıldığında letrozol 2.5 mg lehine
istatistiksel açıdan anlamlı farklılıklar gözlenmiştir. Genel sağkalım 2 tedavi kolu arasında
anlamlı fark bir fark göstermemiştir (P=0.2).
İkinci çalışmada yanıt oranı letrozol 2.5 mg ve aminoglutetimid arasında anlamlı bir fark
ortaya koymamıştır (P=0.06). İlerlemeye kadar olan süre (P=0.008), tedavi başarısızlığına
kadar geçen süre (P=0.003) ve genel sağkalım (P=0.002) açısından letrozol 2.5 mg,
aminoglutetimidden istatistiksel olarak üstün bulunmuştur.
Erkeklerde meme kanseri
Erkeklerdeki meme kanserinde letrozol kullanımı çalışılmamıştır.
5.2. Farmakokinetik özellikler
Genel özellikler
FERBEZOL (letrozol), non-steroidal aromataz inhibitörüdür ve antineoplastik bir ajandır.
Letrozol, beyaz-sarımsı renkte kristal tozdur. Letrozol, diklometanda tamamen, etanolde
ise kısmen çözünmektedir. Letrozolün pratik olarak suda çözünürlüğü yoktur.
Emilim:
Letrozol gastrointestinal kanaldan hızla ve tamamen emilir (ortalama mutlak biyoyararlanımı:
% 99.9). Besinler emilim hızını biraz azaltır (ortalama t : aç karnına 1 saat olmasına karşın
maks
tok karnına 2 saat; ortalama C : aç karnına 129 ± 20.3 nmol/1 olmasına karşın tok karnına
maks
98.7±18.6 nmol/l). Fakat emilen miktar [EAA (Eğri altında kalan alan)] değişmez. Emilim
hızına olan düşük etkisinin klinik olarak ilişkisi kabul edilmemektedir ve bundan dolayı
yemek zamanları dikkate alınmadan letrozol kullanılabilir.
Dağılım:
Letrozolün plazma proteinlerine bağlanması başlıca albümine (%55) olmak üzere yaklaşık %
60’dır. Letrozol hızla ve yaygın bir şekilde dokulara dağılır. Kararlı durumdaki görünen
dağılım hacmi yaklaşık 1.87 ± 0.47 L/kg'dır.
12Kararlı durumda plazma konsantrasyonları, tek dozdan sonra ölçülen konsantrasyonlardan
tahmin edilen kararlı durum değerlerinden 1.5 – 2 kat yüksek olduğu halde, tek 2.5 mg
dozdan sonra ölçülen konsantrasyonlardan yaklaşık 7 kat daha yüksektir ki bu durum
letrozolün günde 2.5 mg verildiğinde farmakokinetiğinin hafifçe non-lineer olduğunu belirtir.
Kararlı durum düzeyleri uzun zaman sürdürüldüğünden, letrozolün devamlı birikimi olmadığı
sonucuna varılabilir.
Biyotransformasyon:
Letrozolün eritrositteki konsantrasyonu plazmadakinin yaklaşık %80’idir. 2.5 mg 14C-işaretli
letrozolün alınmasından sonra, plazmadaki radyoaktivitenin yaklaşık %82’si değişmemiş
bileşiğe tekabül eder. Bunun için metabolitlere sistemik maruziyet düşüktür.
Farmakolojik olarak aktif olmayan karbinol metabolitine dönüşümü letrozolün ana
eliminasyon yoludur (CL =2.1 L/saat), fakat hepatik kan akımı (yaklaşık 90 L/saat) ile
m
karşılaştırıldığında yavaştır. Sitokrom P450 (CYP) izoenzimleri CYP3A4 ve CYP2A6’nın
letrozolü bu metabolite dönüştürebildiği bulunmuştur.
Eliminasyon:
Plazmadaki terminal eliminasyon yarılanma ömrü yaklaşık 2 gündür. Günlük 2.5 mg
alımından sonra 2 ila 6 hafta içinde kararlı durum düzeylerine erişilir.
Tanımlanmamış minör metabolitlerinin oluşumu ve direkt olarak böbrek ve feçesten atılımı
letrozolün genel eliminasyonunda sadece küçük bir rol oynar. Sağlıklı postmenopozal
gönüllülerde 2.5 mg 14C işaretli letrozolün verilmesinden sonra 2 hafta içinde radyoaktivitenin
% 88.2 ± 7.6’sı idrarda ve % 3.8 ± 0.9’u feçeste bulunmuştur. İdrarda 216 saate kadar bulunan
radyoaktivitenin en az %75’i (dozun % 84.7 ± 7.8’i) karbinol metabolitin glukuronatına,
yaklaşık % 9’u tanımlanmamış iki metabolite ve % 6’sı değişmemiş letrozole atfedilmiştir.
Doğrusallık/Doğrusal olmayan durum:
Letrozolün farmakokinetiği, 10 mg'a kadar tekli oral dozlar (doz aralığı: 0.01 ila 30 mg) ve
1.0 mg'a kadar günlük dozlardan (doz aralığı: 0.1 ila 5 mg) sonra dozla orantılı olmuştur. 30
mg'lık tekli oral dozun ardından EAA değerlerinde orantılı olmayan hafif bir artış ortaya
çıkmıştır. 1.0 mg/gün dozuyla karşılaştırıldığında, günlük 2.5 ve 5 mg dozlarıyla EAA
değerleri 2.5 ve 5 kat yerine sırasıyla yaklaşık 3.8 ve 12 kat artmıştır. Bu nedenle, 2.5 mg/gün
şeklindeki önerilen doz sınır dozu oluşturmakta, bundan sonra orantılı olmayan bir artış
başlamakta, 5 mg/gün ile orantılı olmayan artış daha belirgin hale gelmektedir.
Dozla orantılı olmayan artış, muhtemelen metabolik eliminasyon süreçlerinin satürasyonunun
bir sonucudur. Test edilen tüm dozaj rejimlerinde (günde 0.1-0.5 mg) 1 ila 2 ay sonra sabit
düzeylere ulaşmıştır.
Hastalardaki karakteristik özellikler
Böbrek yetmezliği:
Değişen düzeylerde böbrek fonksiyonu (24-saatlik kreatinin klerensi 9 ila 116 ml/dak)
bulunan 19 postmenopozal gönüllünün katıldığı bir çalışmada 2.5 mg’lık tek bir dozun
ardından letrozolün farmakokinetik sistemik maruziyeti üzerine bir etkisi gözlenmemiştir.
13Bu nedenle böbrek bozukluğu olan hastalarda (KLkr ≥ 10 mL/dak) doz ayarlaması gerekli
değildir. Ağır böbrek bozukluğu (KLkr <10 mL/dak) bulunan hastalarla ilgili olarak az sayıda
bilgi vardır.
Karaciğer yetmezliği:
Hepatik fonksiyonları çeşitli derecelerde değişkenlik gösteren gönüllülerle yapılan benzer bir
çalışmada, orta derecede hepatik bozukluğu (Child-Pugh skoru B) olan gönüllülerin ortalama
EAA değerleri normal hastalarınkinden % 37 daha yüksek, fakat yine de fonksiyon bozukluğu
olmayan hastalarda görülen sınırlar içerisinde bulunmuştur. Karaciğer sirozu ve şiddetli
hepatik bozukluğu (Child-Pugh skoru C) olan sekiz hasta ile sekiz sağlıklı gönüllüde tek oral
dozdan sonra letrozolün farmakokinetiğinin karşılaştırıldığı bir çalışmada, EAA değerleri ve
t sırasıyla %95 ve %187 artmıştır. Bundan dolayı, şiddetli hepatik bozukluğu olan meme
1/2
kanserli hastaların, şiddetli hepatik fonksiyon bozukluğu olmayan hastalardan daha yüksek
letrozol düzeylerine maruz kalacağı beklenir.
Bu nedenle, letrozol şiddetli hepatik bozukluğu olan hastalara dikkatle ve her bir hasta için
risk/fayda profili değerlendirildikten sonra uygulanmalıdır.
Pediyatrik popülasyon:
FERBEZOL, çocuklarda kullanılmaz.
Geriyatrik popülasyon:
Yaşın letrozolün farmakokinetiği üzerine etkisi görülmemiştir.
5.3. Klinik öncesi güvenlilik verileri
Standart hayvan türleri üzerinde yapılan çeşitli klinik öncesi güvenlilik çalışmalarında,
sistemik veya hedef organ toksisitesi ile ilgili herhangi bir bulgu yoktur.
Letrozol, 2000 mg/kg’a kadar doza maruz kalan kemirgenlerde düşük derecede akut toksisite
göstermiştir. Köpeklerde 100 mg/kg dozda letrozol orta şiddette toksisite belirtilerine sebep
olmuştur.
Sıçanlarda ve köpeklerde yapılan 12 aya kadar sürdürülen tekrarlanan dozda toksisite
çalışmalarında gözlenen başlıca bulgular bileşiğin farmakolojik etkisine atfedilebilir. Her iki
türde yan etkinin görülmediği düzey 0.3 mg/kg olmuştur.
Dişi sıçanlara oral olarak letrozol uygulanması çiftleşme ve gebelik oranlarında azalma
ve implantasyon öncesi kayıpta artışla sonuçlanmıştır.
Letrozolün farmakolojik etkileri jüvenil sıçanlarla yapılan bir çalışmada kas-iskelet,
nöroendokrin ve reprodüktif sistemler ile ilgili bulgulara yol açmıştır. Kemik büyümesi ve
matürasyonu erkeklerde en düşük dozdan (0.003 mg/kg/gün) itibaren düşmüş ve dişilerde en
küçük dozdan itibaren (0.003 mg/kg) artmıştır. Bu dozda kemik mineral yoğunluğu (BMD)
dişilerde de azalmıştır. Aynı çalışmada tüm dozlarda fertilitede azalmaya hipofizin
hipertrofisi, seminifer tübüler epitelin dejenerasyonunu da içeren testis değişimleri ve dişi
üreme yolunun atrofisi eşlik etmiştir. Dişilerdeki kemik boyutu ve testislerdeki morfolojik
değişiklikler hariç, tüm etkiler en azından kısmen eski haline döndürülebilir niteliktedir.
Letrozolün mutajenik potansiyeli üzerine in vitro ve in vivo olarak yapılan araştırmalar
genotoksisite ile ilgili herhangi bir belirti ortaya çıkarmamıştır.
14104 haftalık sıçan karsinojenisite çalışmasında, erkek sıçanlarda tedavi ile ilgili tümör
bildirilmemiştir. Dişi sıçanlarda letrozolün bütün dozlarında bening ve malign meme
tümörlerinin oluş sıklığında azalma bulunmuştur.
104 haftalık bir fare karsinojenisite çalışmasında, erkek farelerde tedaviyle ilişkili tümörler
saptanmamıştır. Dişi farelerde, test edilen tüm letrozol dozlarında genellikle dozla ilişkili
olarak benign over granüloza teka hücreli tümör insidansında artış gözlenmiştir. Bu tümörler
östrojen sentezinin farmakolojik inhibisyonuyla ilişkili kabul edilmiştir ve dolaşımdaki
östrojenin azalması sonucunda artmış LH düzeyine bağlı olabilir.
Letrozolün oral olarak gebe Sprague-Dawley sıçanlarına verilmesi sonucu, tedavi edilen
hayvanlar arasında fetal malformasyon (kafada kubbeleşme ve servikal/merkezi vertebra
kaynaşması) insidansında artış olmuştur. Benzer şekil bozuklukları Yeni Zelanda
tavşanlarında görülmemiştir. Ancak, bunun farmakolojik özelliklerinin (estrojen
biyosentezinin önlenmesi) dolaylı bir sonucu mu veya letrozolün kendisinin direk etkisi mi
olduğu bilinmemektedir (Bkz. Bölüm 4.3 Kontrendikasyonlar ve 4.6 Gebelik ve Laktasyon).
Klinik öncesi gözlemler, hayvan çalışmalarından elde edilen ve insanda sadece emniyetle
kullanımı ile ilgili bilinen farmakolojik etki ile sınırlıdır.
6. FARMASÖTİK ÖZELLİKLER
6.1. Yardımcı maddelerin listesi
 Laktoz monohidrat
 Mikrokristalize selüloz
 Mısır nişastası
 Sodyum nişasta glikolatı (A tipi)
 Talk
 Magnezyum stearat
 Hipromelloz
 Hidroksipropilselüloz
 Talk
 Pamuk tohumu yağı, hidrojenize
 Titanyum dioksit (E171)
 Demir oksit sarısı (E172)
 Demir oksit kırmızısı (E172)
6.2. Geçimsizlikler
Yeterli veri yoktur.
6.3. Raf ömrü
24 ay
6.4. Saklamaya yönelik özel tedbirler
25C’nin altındaki oda sıcaklığında ve ambalajında saklanır.
6.5. Ambalajın niteliği ve içeriği
PVC / Alüminyum blister
Kutuda 30 ve 90 film tablet halinde.
156.6. Beşeri tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller “Tıbbi Atıkların Kontrolü Yönetmeliği” ve
“Ambalaj ve Ambalaj Atıklarının Kontrolü Yönetmeliği”ne uygun olarak imha edilmelidir.
7. RUHSAT SAHİBİ
NOBEL İLAÇ PAZARLAMA VE SANAYİİ LTD. ŞTİ.
İnkılap Mah. Akçakoca Sok. No:10
Ümraniye 34768 İSTANBUL
8. RUHSAT NUMARASI
2015/790
9. İLK RUHSAT TARiHİ / RUHSAT YENİLEME TARİHİ
İlk ruhsat tarihi: 18.09.2015
Ruhsat yenileme tarihi: -
10. KÜB’ÜN YENİLENME TARİHİ
-
16