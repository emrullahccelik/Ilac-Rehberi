KISA ÜRÜN BİLGİSİ
1. BEŞERİ TIBBİ ÜRÜNÜN ADI
NEORECORMON 10.000 IU/0,6 mL enjeksiyonluk çözelti içeren kullanıma hazır şırınga
Steril
2. KALİTATİF VE KANTİTATİF BİLEŞİM
Etkin madde:
Bir enjeksiyona hazır şırınga 0,6 mL’de 83 mcg (10.000 IU) epoetin beta* (rekombinant insan
eritropoietini) içerir. 1 mL enjeksiyonluk çözelti 138,3 mcg (16667 IU) epoetin beta içerir.
*Rekombinant DNA teknolojisi ile Çin hamster yumurtalık hücrelerinde üretilmiştir.
Yardımcı maddeler:
 Sodyum klorür 0,36 mg
 Sodyum hidrojen fosfat 6,036 mg
 Sodyum dihidrojen fosfat 0,372 mg
 Fenilalanin 0,30 mg
Yardımcı maddeler için Bölüm 6.1’e bakınız.
3. FARMASÖTİK FORM
Enjeksiyonluk çözelti içeren kullanıma hazır şırınga
Berrak ya da hafif opak, renksiz çözelti içerir.
4. KLİNİK ÖZELLİKLER
4.1. Terapötik endikasyonlar
- Antianemiktir.
- Diyalize giren hastalarda kronik böbrek yetmezliği ile ilgili anemi (renal anemi) tedavisi,
- Prediyaliz hastalarda semptomatik renal anemi tedavisi,
- Hb ≤ 10 g/dL olan hastalarda ve myelodisplastik sendromların (MDS) alt grubu olan RA
(refrakter anemi), RARS (refrakter anemi ringed-halkalı sideroblastlarla giden) ve RCMD
(refrakter sitopeni multilineage-birden fazla seride displazi ile giden) ve tedavi öncesi bazal EPO
düzeyi ≤ 500 MU/mL ve kemik iliğinde blast sayısı < %5 altında olan hastalarda Eritropoezis
Stimüle edici Ajanların (ESA) kullanılması endikedir.
- NEORECORMON ve diğer ESA’ların kullanımında hedef hemoglobin (Hb) düzeyi 10-12
g/dL’dir. Hedef hemoglobin Hb>12 g/dL üzerine çıkarılmamalıdır. ESA’lar Hb=12 g/dL olunca
kesilmelidir.
14.2. Pozoloji ve uygulama şekli
NEORECORMON tedavisi yukarıda belirtilen endikasyonlarda deneyimli hekimler tarafından
başlatılmalıdır. İzole vakalarda anafilaktoid reaksiyonlar görüldüğünden ilk dozun medikal
gözetim altında uygulanması önerilmektedir.
Pozoloji/uygulama sıklığı ve süresi:
Kronik böbrek yetmezliği hastalarında, tedavinin amacı hemoglobin seviyesini 10-12 g/dL’ye
yükseltmektir. Hemoglobin seviyesi 12 g/dL’nin üzerine çıkılmamalıdır. Eğer hemoglobin
seviyesi 4 haftada 2 g/dL’den fazla yükselirse, uygun bir doz azaltımı düşünülmelidir.
Hipertansiyon veya kardiyovasküler, serebrovasküler veya periferik vasküler hastalıklar varsa
Hb’deki haftalık artış ve hedeflenen Hb düzeyi, her hastada klinik tabloya bakılarak ayrı ayrı
belirlenmelidir.
Hastalar, anemi semptomlarının yeterli kontrolünü sağlamak amacıyla NEORECORMON’un en
düşük dozunun kullanıldığından emin olmak için yakından izlenmelidir.
NEORECORMON tedavisi iki basamaklıdır.
1. Düzeltme fazı
-Subkutan uygulama
Başlangıç dozu haftada 3x20 IU/kg’dır (vücut ağırlığı). Hb artışı yetersiz olduğunda (haftada <
0,25 g/dL), doz haftada 3x20 IU/kg olacak şekilde dört haftada bir artırılabilir.
Haftalık doz, günlük dozlara bölünebilir.
-İntravenöz uygulama
Başlangıç dozu haftada 3x40 IU/kg’dır. Doz dört haftadan sonra 80 IU/kg’ye çıkarılabilir
(haftada üç kere) ve daha fazla artışa gerek duyuluyorsa bu artış her ay, haftada üç kez 20
IU/kg düzeyinde olmalıdır.
Her iki uygulama yolunda maksimum doz haftada 720 IU/kg’yi aşmamalıdır.
2. İdame fazı
Hb’yi 10-12 g/dL düzeyinde tutmak için ilk olarak doz, önceden uygulanan dozun yarısına
indirilir. Daha sonra, doz iki veya dört hafta arayla her hastada ayrı belirlenir (idame dozu).
Subkutan uygulama vakalarında, haftalık doz 3-7 tek doza bölünebilir.
NEORECORMON tedavisi normal koşullarda uzun süreli bir tedavidir. Ancak gerektiğinde
herhangi bir zamanda ara verilebilir.
Myelodisplastik sendromda (MDS) semptomatik anemi tedavisi
Çözelti subkutan yolla uygulanmalıdır ve haftalık doz 3-7 tek doza bölünebilir. Tavsiye edilen
başlangıç dozu haftada 30.000 IU’dir (ortalama vücut ağırlığındaki bir hasta baz alındığında,
yaklaşık haftada 450 IU/kg vücut ağırlığına karşılık gelir).
2- Hb ≤ 10 g/dL olan hastalarda ve myelodisplastik sendromların (MDS) alt grubu olan RA
(refrakter anemi), RARS (refrakter anemi ringed-halkalı sideroblastlarda giden) ve RCMD
(refrakter sitopeni multilineage-birden fazla seride displazi ile giden) ve tedavi öncesi bazal EPO
düzeyi ≤ 500 MU/mL ve kemik iliğinde blast sayısı < %5 altında olan hastalarda
NEORECORMON’un kullanılması endikedir.
Eğer dört haftadan sonra hastanın hemoglobin değerleri en az 1 g/dL (0,62 mmol/L) yükselirse
aynı doz ile devam edilmelidir. Eğer hemoglobin değeri en az 1 g/dL yükselmezse haftalık
dozun iki katına çıkarılması düşünülmelidir.
Myelodisplastik sendromu olan hastaların tedavisinin 8. haftasında hemoglobin en az 1 g/dL
(0,62 mmol/L) artmazsa daha ileri tedavinin yarar sağlaması olası değildir ve tedavi kesilmelidir.
Maksimum doz haftada 60.000 IU’yu aşmamalıdır.
Her bir hasta için terapötik hedefe ulaşıldığında, hemoglobini bu seviyede tutmak için doz %25-
50 azaltılmalıdır. Eğer gerekirse, hemoglobin seviyelerinin 12 g/dL’yi aşmamasını sağlamak için
daha fazla doz azaltımı uygulanabilir.
Hemoglobin artışı, 4 haftada 2 g/dL (1,3 mmol/L)’den fazla ise doz %25-50 azaltılmalıdır.
Uygulama şekli:
NEORECORMON tedavisine yukarıda belirtilen endikasyonlarda deneyimli doktorlar
tarafından başlanmalıdır. Bazı olgularda aşırı duyarlılık reaksiyonları gözlendiğinden, ilk dozun
tıbbi gözetim altında uygulanması önerilir.
NEORECORMON şırınga kullanıma hazırdır. Yalnızca berrak ya da hafif opak, renksiz ve
gözle görülebilir partiküller içermeyen çözeltiler enjekte edilebilir. Eğer çözelti partikül
içeriyorsa kullanmayınız.
NEORECORMON enjeksiyona hazır şırıngalar sterildir, ancak koruyucu eklenmemiştir. Bir
şırıngadaki doz hiçbir koşulda birden fazla enjeksiyona bölünerek uygulanmamalıdır.
Kronik böbrek yetmezliği olan anemik hastaların tedavisi:
Çözelti subkutan veya intravenöz yolla uygulanabilir. İntravenöz uygulama durumunda çözelti
yaklaşık olarak 2 dakikadan uzun sürede enjekte edilmelidir (hemodiyaliz hastalarında, diyaliz
sonunda arteriyovenöz fistül yoluyla).
Pre-diyaliz hastalarda, periferik venlerin delinmemesi için her zaman subkutan uygulama tercih
edilmelidir.
Özel popülasyonlara ilişkin ek bilgiler:
Pediyatrik popülasyon ve adolesanlar:
Çocuklarla yapılan klinik çalışmalar genel olarak hastanın yaşı ne kadar küçükse o kadar yüksek
NEORECORMON dozu gerektiğini göstermiştir. Bununla beraber, bireysel yanıt önceden
tahmin edilemeyeceğinden önerilen doz programı izlenmelidir.
3Kronik böbrek hastalığına bağlı gelişen anemili çocuklar ve adolesanlarda klinik çalışmalar
gerçekleştirilmiştir.
İki yaşın altındaki bebeklerde kronik böbrek hastalığına bağlı gelişen anemi belirtilerinde
NEORECORMON kullanılmamalıdır (Bkz. Bölüm 4.4).
Geriyatrik popülasyon:
Sadece yaşlılar üzerinde gerçekleştirilmiş bir çalışma yoktur. Fakat yaşlı hastaların büyük
oranda dahil olduğu NEORECORMON klinik çalışmaları mevcuttur. Yaşlı popülasyonu için
özel bir doz ayarı gereksinimi tanımlanmamıştır.
Böbrek yetmezliği:
(Bkz. Bölüm 4.4)
Karaciğer yetmezliği:
Karaciğer yetmezliği olan hastalarda klinik çalışma yapılmamıştır.
4.3. Kontrendikasyonlar
NEORECORMON’un etkin maddesi epoetin betaya veya Bölüm 6.1’de listelenen yardımcı
maddelerden herhangi birine aşırı duyarlılığı olan hastalarda kontrendikedir.
NEORECORMON, hipertansiyonu zor kontrol edilebilenlerde, ilaca ve ilacın içerdiği
maddelerden birine karşı aşırı duyarlılığı olan bireylerde kullanılmamalıdır.
Kanser ve kansere bağlı anemilerde ve kanser kemoterapisine bağlı anemilerde ESA
(Eritropoezis-Stimüle edici Ajan)’ların kullanılmasının morbidite ve mortaliteyi arttırdığı
gözlenmiştir. Bu nedenle; kanser, kansere bağlı ve kanser kemoterapisine bağlı anemilerde
ESA (epoetin alfa, epoetin beta, darbepoietin alfa ve benzeri ajanlar) kontrendikedir.
4.4. Özel kullanım uyarıları ve önlemleri
UYARI: ESA’LAR ÖLÜM, MİYOKARD INFARKTÜSÜ, İNME, VENÖZ
TROMBOEMBOLİZM, VASKÜLER GİRİŞ YOLU TROMBOZU VE TÜMÖR
PROGRESYONU VE NÜKSETMESİ RİSKİNİ ARTIRIR.
Kronik böbrek hastalarında eritropoezis stimüle edici ajanlar ile tedaviye hemoglobin düzeyi 10
g/dL’nin altında başlanılması düşünülmeli ve 12 g/dL’nin üzerinde tedavi kesilmelidir.
Doz bireyselleştirilmesi ve kırmızı kan hücreleri transfüzyonu ihtiyacını azaltmak için yeterli
olan en düşük doz kullanılmalıdır.
Özellikle, tedaviye yeterli cevap vermeyen hastalarda hedef hemoglobin düzeyine (10-12 g/dL)
ulaşmak için yapılacak doz artışında dikkatli olunmalıdır.
4NEORECORMON, transformasyon sürecinde bulunan çok sayıda blastın eşlik ettiği refrakter
anemide, epilepsi, trombositoz ve kronik böbrek yetmezliğinde dikkatle kullanılmalıdır. Ancak
folik asit ve B vitamini eksikliği NEORECORMON’un etkinliğini azalttığından hastalar bu
12
bakımdan araştırılmalıdır.
Yüksek kümülatif epoetin dozları mortalite, ciddi kardiyovasküler ve serebrovasküler olay
riskinde artış ile ilişkili olabileceğinden kronik böbrek yetmezliği olan hastalarda
NEORECORMON doz artışı yapılırken dikkatli olunmalıdır. Epoetinlere karşı zayıf
hemoglobin yanıtı olan hastalarda zayıf yanıt için alternatif nedenler de araştırılmalıdır (bkz.
Bölüm 4.2 ve 5.1).
Etkin eritrosit oluşumundan emin olmak amacıyla, tedaviden önce ve tedavi sırasında demir
oranı tüm hastalar için değerlendirilmelidir. Bazı durumlarda, tedavi kılavuzlarıyla uyum içinde,
tamamlayıcı demir tedavisi gerekli olabilir.
Böbrek yetmezliğinin tedavisine bağlı olarak oluşan şiddetli alüminyum yüklenmesi
NEORECORMON’un etkililiğini azaltabilir.
Böbrek yetmezliğinin progresyon hızında artış ihtimali göz ardı edilemeyeceğinden, diyalize
girmemiş nefrosklerotik hastalarda NEORECORMON tedavisi bireysel olarak belirlenmelidir.
Kronik böbrek hastalarında ESA (eritropoietin stimüle edici ajan) tedavisi hemoglobin düzeyi
10 g/dL’nin altında olduğu zaman düşünülmelidir. Doz bireyselleştirilmeli ve kırmızı kan
hücreleri transfüzyon ihtiyacını azaltmak için yeterli olan en düşük dozda kullanılmalıdır. Hedef
hemoglobin düzeyi 10-12 g/dL arasındadır. Özellikle tedaviye yeterli cevap vermeyen
hastalarda hedef hemoglobin düzeyine ulaşmak için yapılacak doz artışında dikkatli olunmalıdır.
Saf Kırmızı Hücre Aplazisi (PRCA):
NEORECORMON da dahil olmak üzere, eritropoietin tedavisi ile ilişkili olarak nötralize edici
eritropoietin karşıtı antikorların yol açtığı Saf Kırmızı Hücre Aplazisi (PRCA) bildirilmiştir. Bu
antikorların tüm eritropoietik proteinler ile çapraz reaksiyon verdiği gösterilmiştir.
Eritropoietine karşı nötralize edici antikoru olduğundan şüphe edilen ve doğrulanan hastalar
için NEORECORMON tedavisine geçilmemelidir (bkz. Bölüm 4.8).
Hepatit C’li hastalarda Saf Kırmızı Hücre Aplazisi (PRCA):
Hemoglobin düzeyindeki paradoksikal düşüş ve düşük retikülosit sayısıyla ilgili olarak şiddetli
anemi gelişmesi durumunda epoetin tedavisi hemen kesilmeli ve eritropoietin karşıtı antikor
testi yapılmalıdır. İnterferon ve ribavirin ile tedavi edilen hepatit C hastalarında, eş zamanlı
olarak epoetinler kullanıldığında, vakalar rapor edilmiştir. Hepatit C ile ilişkili anemi tedavisinde
epoetinlerin kullanımı endike değildir.
Kan basıncı takibi:
Özellikle hızlı PCV artışı durumunda, kan basıncında yükselme veya mevcut hipertansiyonun
ağırlaşması meydana gelebilir. Kan basıncındaki bu artışlar tıbbi ilaçlarla tedavi edilebilir. Kan
basıncı artışları ilaç tedavisiyle kontrol edilemezse NEORECORMON tedavisine geçici bir süre
5ile ara verilmesi önerilir. Özellikle tedavinin başlangıcında ve diyaliz dönemleri arasında kan
basıncının düzenli kontrolü önerilir. Ensefalopatiye benzer semptomlar ile hipertansiyon krizi
meydana gelebilir ve du durum doktor ve yoğun bakım ünitesinin acil müdahalesini gerektirir.
Olası bir belirti olarak bıçak saplanması tarzında migrene benzeyen baş ağrısından yakınan
hastalara özel dikkat gösterilmelidir.
Epoetin tedavisi ile ilişkili olarak Stevens-Johnson sendromu (SJS) ve toksik epidermal nekroliz
(TEN) dahil olmak üzere hayatı tehdit edici veya ölümcül olabilen şiddetli kutanöz advers
reaksiyonlar (SCARs) bildirilmiştir (bkz. Bölüm 4.8). Uzun etkili epoetinler ile daha şiddetli
vakalar gözlemlenmiştir.
Reçeteleme sırasında hastalar belirtiler ve semptomlar konusunda bilgilendirilmeli ve cilt
reaksiyonları için yakından izlenmelidir. Bu reaksiyonları düşündüren belirti ve bulgular ortaya
çıkarsa, NEORECORMON tedavisi derhal sonlandırılmalı ve alternatif bir tedavi
düşünülmelidir.
NEORECORMON kullanımı nedeniyle SJS veya TEN gibi ciddi bir kutanöz cilt reaksiyonu
gelişirse, bu hastalarda ESA tedavisi (eritropoietin stimüle edici ajan) hiçbir zaman tekrar
başlatılmamalıdır.
Kronik böbrek yetmezliği:
Kronik böbrek yetmezliği hastalarında, NEORECORMON ile tedavi sırasında ve özellikle
intravenöz uygulamadan sonra, normal aralığı içerisinde trombosit sayısında doza bağlı olarak
orta derecede artış görülebilir. Bu durum sürekli tedavi seyrinde geriler. Tedavinin ilk sekiz
haftası boyunca trombosit sayısının düzenli olarak kontrol edilmesi önerilir.
Hemoglobin konsantrasyonu:
Kronik böbrek hastalarında, idame hemoglobin konsantrasyonu Bölüm 4.2’de önerilen hedef
hemoglobin konsantrasyonunun üst seviyesini aşmamalıdır. Klinik çalışmalarda, eritropoezis
stimüle edici ajanların hedef hemoglobin seviyesi 12 g/dL (7,5 mmol/L)’nin üzerinde
uygulanması durumunda hastalarda ölüm ve ciddi kardiyovasküler reaksiyon veya inme de dahil
olmak üzere serebrovasküler reaksiyon riskinde artış görülmüştür. Kontrollü klinik
çalışmalarda, hemoglobin düzeyi anemi semptomlarını kontrol altına almak ve kan
transfüzyonunu önlemek için gerekli olan düzeyin üzerine çıkarıldığında, epoetin
uygulanmasıyla ilişkilendirilebilen anlamlı bir fayda gösterilmemiştir.
Prematüre yenidoğanlarda, özellikle 12 ila 14 gün yaşına dek olanlarda, trombosit sayısında
hafif derecede artış görülebileceğinden trombositler düzenli olarak takip edilmelidir.
Tümör büyümesi üzerindeki etki:
Epoetinler primer olarak kırmızı kan hücresi üretimini stimüle eden büyüme faktörleridir.
Eritropoietin reseptörleri çeşitli tümör hücrelerinin yüzeyinde eksprese edilebilir. Tüm büyüme
faktörlerinde olduğu gibi, epoetinlerin tümör büyümesini stimüle edebileceği konusunda
kaygılar mevcuttur. Bazı kontrollü çalışmalarda, epoetinlerin kanser ile ilişkili anemisi olan
hastalarda genel sağkalımı artırması veya tümör progresyonu riskini azaltması yönünde bir
bulguya rastlanmamıştır.
6Kontrollü klinik çalışmalarda, NEORECORMON ve diğer eritropoietin stimüle edici ajanların
kullanımı:
- 14 g/dL (8,69 mmol/L)’den yüksek hemoglobin seviyesine ulaşmak için
kullanıldıklarında, radyasyon tedavisi gören ve ileri derece baş ve boyun kanseri olan
hastalarda tümör progresyonuna kadar olan zamanı azaltmıştır.
- 12-14 g/dL (7,45-8,69 mmol/L) arasında bir hemoglobin seviyesine ulaşmak için
kullanıldıklarında, kemoterapi tedavisi gören metastatik meme kanseri hastalarında 4.
ayda hastalık progresyonuna bağlı olarak ölüm vakalarını arttırmış ve genel sağkalımı
azaltmıştır.
- 12 g/dL (7,45 mmol/L) konsantrasyonunda hemoglobin seviyesine ulaşmak için
kullanıldıklarında, kemoterapi veya radyasyon tedavisi görmeyen ve aktif kötü huylu
hastalığı olan hastalarda ölüm riskinde artışa neden olmuştur. Eritropoietin stimüle edici
ajanların bu hasta popülasyonunda kullanımı endike değildir.
Bu bilgiler ışığında, bazı klinik vakalarda kanser hastalarında görülen aneminin yönetimi
noktasında kan transfüzyonu tercih edilen tedavi yöntemi olmalıdır. Rekombinant
eritropoietinlerin kullanılması kararı hastanın bireysel katılımı ile birlikte yarar-risk
değerlendirmesine göre verilmelidir ve hasta spesifik klinik koşulları göz önünde
bulundurmalıdır. Bu değerlendirmede göz önüne alınması gereken etmenler tümör tipi ve evresi,
anemi derecesi, beklenen yaşam süresi, hastanın tedavi gördüğü çevre ve hasta tercihini
içermelidir (bkz. Bölüm 5.1).
Kan basıncında ilaçlar ile tedavi edilebilen bir artış görülebilir. Bu nedenle, kanser hastalarında
özellikle başlangıç tedavisinde, kan basıncının takip edilmesi önerilmektedir.
Kanser hastalarında ayrıca trombosit sayısı ve hemoglobin seviyesi de belirli aralıklarla kontrol
edilmelidir.
Otolog kan predonasyonu programında olan hastalarda çoğunlukla normal aralığı içinde
trombosit sayısında artış görülebilir. Bu nedenle, bu hastalarda en az haftada bir kere trombosit
sayısının belirlenmesi önerilir. Trombosit sayısında 150x109/L’den daha fazla bir artış varsa
veya trombositler normal aralığın üstüne çıkarsa NEORECORMON tedavisi kesilmelidir.
Erken doğan yenidoğanlarda eritropoietinin retinopati oluşturma riski gözardı edilmemelidir ve
bundan ötürü dikkatli olunmalı ve erken doğan yenidoğanın tedavi edilmesi kararı bu tedavinin
ve mevcut alternatif opsiyonların olası faydası ve riskine karşı dengelenmelidir.
Kronik böbrek yetmezliği hastalarında NEORECORMON tedavisi süresince hemoglobindeki
artışın bir sonucu olarak hemodiyaliz sırasında heparin dozunun sık sık artırılması gerekir.
Heparinizasyon optimum değilse diyaliz sisteminde oklüzyon oluşabilir.
Şant trombozu riski olan kronik böbrek yetmezliği hastalarında, örneğin asetilsalisilik asit
kullanımı ile tromboz profilaksisi ve şantın erken dönemde revizyonu düşünülebilir.
NEORECORMON tedavisi sırasında serum potasyum ve fosfat seviyeleri düzenli olarak
kontrol edilmelidir. NEORECORMON kullanan böbrek hastalarında serum potasyum
yükselmesi rapor edilmiştir ancak sebep sonuç ilişkisi açısından değerlendirme yapılmamıştır.
Potasyum seviyesi yüksekse ya da seviyede yükselme gözlenirse, NEORECORMON alımının
7seviye normale dönünceye kadar kesilmesi düşünülmelidir.
Otolog predonasyon programında NEORECORMON kullanımı için özellikle aşağıdaki
durumlarda kan bağışı prensipleri üzerine resmi kılavuzlar dikkate alınmalıdır:
- PCV’si ≥%33 olan hastalar (Hb≥11 g/dL [6,83 mmol/L]) kan bağışlamalıdır.
- Vücut ağırlığı 50 kg’nin altında olan hastalara özel dikkat edilmelidir.
- Çekilen tek bir hacim hastanın tahmin edilen kan hacminin yaklaşık %12’sini
geçmemelidir.
Homolog transfüzyon için risk/fayda değerlendirmesi dikkate alındığında homolog kan
transfüzyonunun önlenmesinin özel önem gerektirdiği hastalar için tedavi uygulanmalıdır.
İlacın kötüye kullanımı ve bağımlılık:
Sağlıklı bireyler tarafından ilacın hatalı uygulanması, hemoglobini aşırı derecede artırabilir. Bu,
yaşamı tehlikeye sokan kardiyovasküler sistem komplikasyonlarına yol açabilir.
Biyoteknolojik tıbbi ürünlerin izlenebilirliğini arttırmak amacıyla, uygulanan ürünün ticari adı
hasta dosyasında açık bir şekilde kaydedilmeli veya belirtilmelidir.
Yardımcı maddeler:
NEORECORMON enjeksiyona hazır şırınga, her enjeksiyona hazır şırıngada 1 mmol (23
mg)’dan daha az sodyum ihtiva eder; yani esasında “sodyum içermez”.
NEORECORMON enjeksiyona hazır şırınga, bir şırıngada yardımcı madde olarak 0,30 mg’a
kadar fenilalanin içerir. Bu durum fenilketonürisi olan kişiler için zararlı olabilir.
4.5. Diğer tıbbi ürünler ile etkileşimler ve diğer etkileşim şekilleri
Bu zamana dek elde edilen klinik sonuçlar NEORECORMON’un diğer tıbbi ürünlerle
potansiyel etkileşimi için kanıt içermemektedir.
Hayvan deneyleri epoetin beta kullanımının, etopozid, sisplatin, siklofosfamid ve florourasil gibi
sitostatik tıbbi ürünlerin miyelotoksisitesini arttırmadığını göstermiştir.
Özel popülasyonlara ilişkin ek bilgiler:
Herhangi bir etkileşim çalışması yapılmamıştır.
Pediyatrik popülasyon:
Herhangi bir etkileşim çalışması yapılmamıştır.
4.6. Gebelik ve laktasyon
Genel Tavsiye:
Gebelik kategorisi: C
8Çocuk doğurma potansiyeli bulunan kadınlar/Doğum kontrolü (Kontrasepsiyon):
Özel kullanım uyarısı bulunmamaktadır.
Gebelik dönemi:
NEORECORMON’un gebe kadınlarda kullanımına ilişkin yeterli veri mevcut değildir.
Hayvanlar üzerinde yapılan çalışmalar, gebelik, embriyonal/fetal gelişim, doğum veya doğum
sonrası gelişim üzerinde doğrudan veya dolaylı bir zararlı etki göstermemiştir. İnsanlara yönelik
potansiyel risk bilinmemektedir.
NEORECORMON tıbbi açıdan kullanımı gerekli olmadıkça gebelik döneminde
kullanılmamalıdır.
Laktasyon dönemi:
Epoetin betanın insan sütüne geçip geçmediği bilinmemektedir. Emzirmenin durdurulup
durdurulmayacağına ya da epoetin beta tedavisinin durdurulup durdurulmayacağına ilişkin karar
verilirken, emzirmenin çocuk açısından faydası ve epoetin beta tedavisinin emziren anne
açısından faydası dikkate alınmalıdır.
Üreme yeteneği/Fertilite:
Hayvanlar üzerinde yapılan çalışmalar gebelik, embriyonal/fetal gelişim, parturisyon veya
postnatal gelişim üzerinde doğrudan veya dolaylı bir zararlı etki göstermemiştir (bkz. Bölüm
5.3).
4.7. Araç ve makine kullanımı üzerindeki etkiler
NEORECORMON’un araç veya makine kullanımı üzerinde bir etkisi bulunmamaktadır.
4.8. İstenmeyen etkiler
Güvenlik profilinin özeti:
1725 hastayı kapsayan klinik çalışmalardan elde edilen sonuçlar baz alınarak,
NEORECORMON verilen hastaların yaklaşık %8’inde advers ilaç reaksiyonları
beklenmektedir.
Kronik böbrek yetmezliği olan anemik hastalar:
Özellikle NEORECORMON tedavisinin erken evrelerinde karşılaşılan en yaygın advers etkiler,
başta hızlı dolu hücre hacmi (PCV) artış vakaları olmak üzere kan basıncında artış veya mevcut
hipertansiyonun ağırlaşmasıdır (bkz. Bölüm 4.4). Kan basıncı normal veya düşük olan bazı
hastalarda ensefalopatiye benzer semptomlar (örn. baş ağrıları, konfüzyon hali, duyusal-motor
bozukluklar -konuşma ve yürüme bozukluğu gibi- ve tonoklonik nöbetler) ile beraber ya da ayrı
hipertansif krizleri ve hipertansiyonu kapsayan hipertansif olay da görülebilir.
9Özellikle hipotansiyona eğilimi olan veya arteriyovenöz fistülünde komplikasyon oluşan
hastalarda (örn. stenoz, anevrizma) şant trombozu meydana gelebilir (bkz. Bölüm 4.4). Birçok
durumda, serum ferritin değerlerinde paket hücre volüm artışıyla eşzamanlı düşüş
gözlemlenmektedir (bkz. Bölüm 4.4). Buna ek olarak münferit vakalarda serum potasyum ve
fosfat düzeylerinde geçici artışlar da gözlenmiştir (bkz. Bölüm 4.4).
Münferit vakalarda, NEORECORMON tedavisiyle ilişkili nötralize anti-eritropoietin
antikorlarının aracılık ettiği saf kırmızı hücre aplazisi (PRCA) bildirilmiştir. Anti-eritropoietin
antikorlarının aracılık ettiği PRCA teşhis edilmesi durumunda, NEORECORMON tedavisi
kesilmeli ve hasta başka bir eritropoietik proteine başlamamalıdır (bkz. Bölüm 4.4). Advers
reaksiyonlar, aşağıdaki Tablo 1’de listelenmiştir.
Kanser hastaları:
Epoetin beta tedavisiyle ilişkili olan ve ilaçlarla tedavi edilebilen baş ağrısı ve hipertansiyon
yaygındır (bkz. Bölüm 4.4). Bazı hastalarda, serum demir parametrelerinde düşüş gözlenmiştir
(bkz. Bölüm 4.4).
Klinik çalışmalar, NEORECORMON ile tedavi edilen kanser hastalarında tedavi edilmeyen
kontrol veya plasebo gruplarıyla karşılaştırıldığında tromboembolik olayların sıklığının daha
yüksek olduğunu göstermiştir. NEORECORMON ile tedavi edilen hastalarda insidans oranı
kontrol gruplarındaki %4’e kıyasla %7 olup, bu durum, kontrol gruplarıyla karşılaştırıldığında
herhangi bir tromboembolik mortalite artışıyla ilişkilendirilmemiştir. Advers reaksiyonlar,
aşağıdaki Tablo 2’de listelenmiştir.
Otolog bir kan predonasyon programındaki hastalar:
Otolog bir kan predonasyon programındaki hastalarda tromboembolik olayların biraz daha
yüksek sıklıkta görüldüğü bildirilmiştir. Bununla birlikte, NEORECORMON ile tedavide
nedensel bir ilişki kurulamamıştır.
Plasebo kontrollü çalışmalarda geçici demir eksikliğinin NEORECORMON ile tedavi edilen
hastalarda kontrollere kıyasla daha belirgin olduğu saptanmıştır (bkz. Bölüm 4.4). Advers
reaksiyonlar, aşağıdaki Tablo 3'te listelenmiştir.
NEORECORMON tedavisi ile ilişkili olarak Stevens-Johnson sendromu (SJS) ve toksik
epidermal nekroliz (TEN) dahil olmak üzere hayatı tehdit edici veya ölümcül olabilen şiddetli
kutanöz advers reaksiyonlar (SCARs) bildirilmiştir (bkz. Bölüm 4.4.)
Advers reaksiyonların tablo şeklindeki listesi:
Advers reaksiyonlar MedDRA sistem organ sınıfı ve sıklık kategorisine göre listelenmektedir.
Sıklık kategorileri aşağıdaki şekilde tanımlanmaktadır:
Çok yaygın (≥1/10); yaygın (≥1/100 ila <1/10); yaygın olmayan (≥1/1000 ila <1/100); seyrek
(≥1/10.000 ila <1/1000); çok seyrek (<1/10.000); bilinmiyor (eldeki verilerden hareketle tahmin
edilemiyor).
10Tablo 1: Kronik böbrek yetmezliği hastalarındaki kontrollü klinik çalışmalarda
NEORECORMON tedavisine atfedilen advers reaksiyonlar
Sistem organ sınıfı Advers reaksiyon Sıklık
Kan ve lenf sistemi hastalıkları Şant trombozu Seyrek
Trombositoz Çok seyrek
Sinir sistemi hastalıkları Baş ağrısı Yaygın
Vasküler hastalıklar Hipertansiyon Yaygın
Hipertansif kriz Yaygın olmayan
Tablo 2: Kanser hastalarındaki kontrollü klinik çalışmalarda NEORECORMON
tedavisine atfedilen advers reaksiyonlar
Sistem organ sınıfı Advers reaksiyon Sıklık
Kan ve lenf sistemi hastalıkları Tromboembolik olaylar Yaygın
Sinir sistemi hastalıkları Baş ağrısı Yaygın
Vasküler hastalıklar Hipertansiyon Yaygın
Tablo 3: Otolog bir kan predonasyon programındaki hastalarda yürütülen kontrollü
klinik çalışmalarda NEORECORMON tedavisine atfedilen advers reaksiyonlar
Sistem organ sınıfı Advers reaksiyon Sıklık
Sinir sistemi hastalıkları Baş ağrısı Yaygın
Prematüre bebekler:
Serum ferritin değerlerindeki düşüş çok yaygındır (bkz. Bölüm 4.4).
Seçilen advers reaksiyonların tanımı:
Nadiren, döküntü, pruritus, ürtiker veya enjeksiyon bölgesi reaksiyonları gibi epoetin beta
tedavisine bağlı deri reaksiyonları ortaya çıkabilir. Çok seyrek vakalarda epoetin beta tedavisine
bağlı anaflaktoid reaksiyonlar bildirilmiştir. Bununla birlikte, kontrollü klinik çalışmalarda aşırı
duyarlılık reaksiyonlarının insidansında artış görülmemiştir.
Çok seyrek vakalarda, özellikle tedaviye başlarken, epoetin beta tedavisine bağlı ateş, titreme,
baş ağrısı, ekstremitede ağrı, halsizlik ve/veya kemik ağrısı gibi gribe benzer belirtiler
bildirilmiştir. Bu reaksiyonlar hafif veya orta düzeyde olmuş ve birkaç saat ya da gün sonra
düzelmiştir.
Epoetin alfa veya darbepoetin alfa ile yürütülen kontrollü bir klinik çalışmadan alınan verilerde
inme insidansı yaygın olarak bildirilmiştir.
Şüpheli advers reaksiyonların raporlanması:
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar/risk dengesinin sürekli olarak izlenmesine
olanak sağlar. Sağlık mesleği mensuplarının herhangi bir şüpheli advers reaksiyonu Türkiye
11Farmakovijilans Merkezi (TÜFAM)’ne bildirmeleri gerekmektedir (www.titck.gov.tr; e-posta:
tufam@titck.gov.tr; tel: 0 800 314 00 08; faks:0 312 218 35 99).
4.9. Doz aşımı ve tedavisi
NEORECORMON’un terapötik sınırları çok geniştir. Çok yüksek serum düzeylerinde bile
zehirlenme semptomları gözlenmemiştir.
5. FARMAKOLOJİK ÖZELLİKLER
5.1. Farmakodinamik Özellikler
Farmakoterapötik grubu: Antianemik
ATC Kodu: B03XA01
Etki mekanizması:
Eritropoietin, büyüme faktörü olarak, eritroid progenitörlerinden eritrosit yapılmasını uyaran bir
glikoproteindir. Mitozu uyaran bir faktör ve farklılaşma hormonu olarak görev yapar.
NEORECORMON’un etkin maddesi epoetin beta, aminoasit ve karbonhidrat bileşimi
yönünden, anemik hastaların idrarından izole edilen eritropoietin ile özdeştir.
Epoetin betanın biyolojik etkinliği, çeşitli hayvan modellerinde (normal ve üremik sıçanlar,
polisitemik fareler ve köpekler) intravenöz ve subkütan uygulama sonrasında in vivo olarak
gösterilmiştir. Eritropoietin uygulamasının ardından eritrosit sayısı, Hb değerleri ve retikülosit
sayımları ile Fe-inkorporasyon hızı artar.
59
In vitro (fare dalak hücre kültüründe) olarak, eritropoietin ile inkübasyon sonrasında eritroid
çekirdekli dalak hücrelerinde 3H-timidin-inkorporasyon artışı bulunmuştur. İnsan kemik iliği
hücre kültürü araştırmaları epoetin betanın spesifik olarak eritrosit oluşumunu stimüle ettiğini
ve lökopoieziyi etkilemediğini göstermiştir. Epoetin betanın kemik iliği ya da insan deri
hücreleri üzerine sitotoksik etki yaptığı tespit edilmemiştir.
Epoetin betanın tek doz şeklinde uygulanmasının ardından farelerin davranış veya lökomotor
aktivitesi ve köpeklerin dolaşım veya solunum fonksiyonları üzerinde herhangi bir etki
gözlenmemiştir.
Klinik etkililik ve güvenlilik çalışmaları:
Kronik böbrek yetmezliği bulunan, diyaliz almayan ve hemoglobin seviyeleri ≤11 g/dL olan tip
2 diyabetli 4,038 hastada gerçekleştirilen randomize, çift-kör, plasebo kontrollü bir çalışmada
hastalar 13 g/dL hedef hemoglobin düzeyleri için darbepoetin alfa veya plasebo ile tedavi
almıştır (bkz. Bölüm 4.4). Çalışma, tüm nedenlere bağlı mortalite, kardiyovasküler morbidite
veya son evre renal hastalık (ESRD) riskinde azalma sağlamaya yönelik birincil hedeflerin
hiçbirini karşılamamıştır. Birleşik sonlanım noktalarının bireysel bileşenlerinin analizinde
gözlemlenen HR’ler (%95 GA) şunlardır: ölüm 1,05 (0,92; 1,21), inme 1,92 (1,38; 2,68),
konjestif kalp yetmezliği (CHF) 0,89 (0,74; 1,08), miyokard enfarktüsü (MI) 0,96 (0,75; 1,23),
miyokard iskemi nedeniyle hastaneye yatış 0,84 (0,55; 1,27) ve ESRD 1,02 (0,87; 1,18).
12Kronik böbrek yetmezliği olan hastalar (diyaliz alan, diyaliz almayan, diyabet hastası olan ve
olmayan) üzerinde ESA’larla yürütülen klinik çalışmalara ait toplu post-hoc analizler
yapılmıştır. Daha yüksek kümülatif ESA dozlarıyla, tahmin edilen tüm nedenlerle bağlı
mortalite, kardiyovasküler ve serebrovasküler olay risklerinde, diyabet veya diyaliz durumundan
bağımsız olarak bir artış eğilimi gözlenmiştir (bkz. Bölüm 4.2 ve 4.4).
Eritropoetin, ağırlıklı olarak kırmızı hücre üretimini stimüle eden bir büyüme faktörüdür.
Eritropoetin reseptörleri, çeşitli tümör hücrelerinin yüzeyinde eksprese edilebilirler.
Sağkalım ve tümör progresyonu, toplam 2833 hasta üzerinde gerçekleştirilen, dördü çift kör
plasebo kontrollü, biri ise açık etiketli olmak üzere beş büyük çaplı kontrollü çalışma
kapsamında araştırılmıştır. Çalışmalardan ikisine, kemoterapi ile tedavi edilen hastalar
kaydedilmiştir.
Her iki çalışmadaki hedef hemoglobin konsantrasyonu >13 g/dL olup, diğer üç çalışmada ise
12-14 g/dL’dir. Açık etiketli çalışmada rekombinant insan eritropoetini ile tedavi edilen
hastalarla kontroller arasında genel sağkalım açısından fark yoktur. Dört plasebo kontrollü
çalışmada genel sağkalıma yönelik tehlike oranı, kontrollerin lehine 1,25 ve 2,47 arasında
değişmiştir. Bu çalışmalar, kontrollere kıyasla çeşitli yaygın kanserlerle ilişkili anemi bulunan ve
rekombinant insan eritropoetini almış olan hastalarda tutarlı şekilde açıklanmayan, istatistiksel
olarak anlamlı aşırı mortalite göstermiştir. Çalışmalardaki genel sağkalım sonuçları, tromboz
insidanslarında, rekombinant insan eritropoetini verilen hastalarla kontrol grubundakiler
arasındaki farklarla ve ilgili komplikasyonlarla yeterli şekilde açıklanamamıştır.
Anemik kanser hastaları üzerinde NEORECORMON (n=2301) ile yürütülen 12 kontrollü klinik
çalışmanın tümünden elde edilen verileri içeren bireysel, hasta bazlı bir meta analizde, kontroller
lehine tahmin edilen genel sağkalım puanının 1,13 (%95 GA 0,87; 1,46) olduğu gösterilmiştir.
Başlangıç hemoglobin düzeyi ≤10 g/dl (n=899) olan hastalarda sağkalıma ilişkin tahmin edilen
tehlike oran puanı 0,98 (%95 GA 0,68 ila 1,40) olmuştur. Genel popülasyonda tromboembolik
olaylara yönelik bağıl riskin arttığı gözlenmiştir (RR 1,62, %95 GA: 1,13; 2,31).
Ayrıca epoetinleri içeren 53 kontrollü çalışmaya katılan (kemoterapi, radyoterapi, kemo-
radyoterapi alan veya terapi almayan) 13,900’ün üzerinde kanser hastasında, hasta düzeyinde
bir veri analizi de gerçekleştirilmiştir. Genel sağkalım verilerinin meta analizi, kontrollerin lehine
1,06 puanlık bir tehlike oran tahmini ile sonuçlanmış (%95 GA: 1,00; 1,12; 53 çalışma ve
13,933 hasta) ve kemoterapi alan kanser hastaları için genel sağkalım tehlike oranı 1,04 (%95
GA: 0,97; 1,11; 38 çalışma ve 10,441 hasta) olarak saptanmıştır. Meta analizler ayrıca,
rekombinant insan eritropoetini alan kanser hastalarında bağıl tromboembolik olay riskinin
anlamlı düzeyde arttığına da işaret etmektedir (bkz. Bölüm 4.4).
Çok nadir vakalarda, rHuEPO terapisi sırasında saf kırmızı hücre aplazisine (PRCA) neden olan
ve olmayan nötralize edici anti-eritropoetin antikorları ortaya çıkmıştır.
5.2. Farmakokinetik özellikler
Genel özellikler:
Emilim:
13Üremik hastalara subkütan yolla epoetin beta uygulandıktan sonra uzamış emilim bir serum
konsantrasyon platosuyla sonuçlanırken, maksimum serum konsantrasyonuna ortalama 12-28
saat sonra ulaşılır. Subkütan uygulamadan sonra epoetin betanın biyoyararlanımı, intravenöz
uygulama ile karşılaştırıldığında %23-42 arasındadır.
Dağılım:
Sağlıklı gönüllüler ve üremik hastalar üzerinde gerçekleştirilen farmakokinetik araştırmalar,
dağılım hacminin plazma hacminin bir ila iki katına tekabül ettiğini göstermektedir. Üremik ve
normal sıçanlar üzerinde yürütülen hayvan deneylerinde analog sonuçlar saptanmıştır.
Biyotransformasyon:
Veri bulunmamaktadır.
Eliminasyon:
Sağlıklı gönüllüler ve üremik hastalar üzerinde gerçekleştirilen farmakokinetik araştırmalar,
intravenöz olarak uygulanan epoetin betanın yarılanma örünün 4 ila 12 saat arasında olduğunu
göstermiştir. Üremik hastalara subkütan uygulama sonrası terminal yarılanma ömrü intravenöz
uygulama sonrasıyla karşılaştırıldığında daha yüksek olup ortalama 13-28 saattir.
5.3. Klinik öncesi güvenlilik verileri
Klasik güvenlilik farmakolojisi, tekrarlanan doz toksisitesi, genotoksisite ve üreme toksisitesi
çalışmalarına dayanan klinik öncesi veriler, insanlar için özel bir tehlike yaratmadığını ortaya
koymuştur. Farelerdeki homolog eritropoietin ile yapılan bir karsinojenisite çalışmasında
proliferatif ya da tümörojenik potansiyele ilişkin işaretler gözlenmemiştir.
6. FARMASÖTİK ÖZELLİKLER
6.1. Yardımcı Maddelerin Listesi
Üre
Sodyum klorür
Polisorbat 20
Sodyum dihidrojen fosfat dihidrat
Disodyum hidrojen fosfat dodekahidrat
Kalsiyum klorür dihidrat
Glisin
L-lösin
L-izolösin
L-treonin
L-glutamik asit
L-fenilalanin
Enjeksiyonluk su
6.2. Geçimsizlikler
14Yeterli çalışma olmadığı için geçimsizliği veya aktivite kaybını önlemek amacıyla diğer ilaçlar
veya enfüzyon çözeltileri ile karıştırılmamalıdır.
6.3. Raf ömrü
2o - 8oC arasında (buzdolabında) 24 ay.
6.4. Saklamaya yönelik özel tedbirler
NEORECORMON sürekli olarak buzdolabında 2°-8°C’de saklanmalıdır.
Ambülatuvar amaçlı kullanımda ürün buzdolabından çıkarıldığında en fazla 3 gün süreyle
25°C’nin altındaki oda sıcaklığında saklanabilir.
Işıktan korumak için kutusunda saklayınız.
6.5. Ambalajın niteliği ve içeriği
NEORECORMON 10.000 IU enjeksiyonluk çözelti içeren kullanıma hazır şırınga, 6 adet + 6
adet 27G1/2 iğne
Bu ürün tek kullanım içindir.
6.6. Beşeri tıbbi üründen arta kalan maddelerin imhası ve diğer özel önlemler
Önce ellerinizi yıkayınız!
1. Şırıngayı ambalajından çıkarınız ve içindeki sıvının berrak, renksiz ve partikülsüz
olduğundan emin olunuz. Şırınganın kapağını çıkarınız.
2. Ambalajın içinden bir iğneyi çıkarınız, şırınganın üstüne takınız ve iğnenin koruyucu
kapağını kaldırınız.
3. Şırıngayı yukarı doğru tutarak ve alttan hafifçe pistonunu ittirerek şırınganın havasını
boşaltınız. Şırınganın içindeki NEORECORMON miktarının yazıldığı gibi olana kadar
pistonu ittirmeye devam ediniz.
4. Enjeksiyon yapılacak bölgeyi alkolle temizleyiniz. Baş parmağınız ve işaret parmağınızla
çimdik şeklinde deriyi tutunuz. Enjektör haznesini tutarak iğneyi ani ve kararlı hareketle
elle tuttuğunuz deriye enjekte ediniz. NEORECORMON solüsyonunu enjekte ediniz.
İğneyi hızlıca çekiniz ve enjeksiyon yerine kuru, steril pamukla baskı yapınız.
Bu tıbbi ürün tek kullanım içindir.
Kullanılmamış olan ürünler ya da atık materyaller “Tıbbi Atıkların Kontrolü Yönetmeliği” ve
“Ambalaj Atıklarının Kontrolü Yönetmeliği”’ne uygun olarak imha edilmelidir.
7. RUHSAT SAHİBİ
Roche Müstahzarları Sanayi Anonim Şirketi
Uniq İstanbul Ayazağa Cad. No:4
D/101 Maslak 34396
15Sarıyer- İstanbul
Tel: (0 212) 366 90 00
Faks: (0 212) 285 22 00
8. RUHSAT NUMARASI
118/80
9. İLK RUHSAT TARİHİ/RUHSAT YENİLEME TARİHİ
İlk ruhsatlandırma tarihi: 07.12.2005
Ruhsat yenileme tarihi: 19.10.2016
10. KÜB’NİN YENİLENME TARİHİ
16