KISA ÜRÜN BİLGİSİ
1. BEŞERİ TIBBİ ÜRÜNÜN ADI
ANTABUS 500 mg tablet
2. KALİTATİF VE KANTİTATİF BİLEŞİM
Etkin madde:
Her bir tablet 500 mg disülfiram içerir.
Yardımcı madde(ler):
Yardımcı maddeler için 6.1’e bakınız.
3. FARMASÖTİK FORM
Tablet
Beyaz renkli, bir yüzü düz, diğer yüzü çift çentikli tabletler.
Çentiğin amacı tabletlerin kolay kırılarak, eşit dozlara bölünmesini sağlamaktır.
4. KLİNİK ÖZELLİKLER
4.1. Terapötik endikasyonlar
ANTABUS, alkol bağımlılığının tedavisinde kullanılan bir ilaçtır. Alkol problemi olan
dikkatle seçilmiş, doktor ile işbirliği içinde olabilecek hastalarda adjuvan tedavi olarak
endikedir. ANTABUS, uygun bir destekleyici tedavi ile verilmelidir.
4.2. Pozoloji ve uygulama şekli
Pozoloji/uygulama sıklığı ve süresi:
Yetişkin ve yaşlı hastalar:
ANTABUS ile tedaviye yalnızca hastanede veya özel klinikte ve bu konuda deneyimli
doktorlar tarafından başlanması önerilmektedir. Hastanın alkol kullanımını bırakması için
yeterli sosyal destek ve aile desteği alması gerekmektedir. Uygun hastalar tedaviye
başlanmadan en az 24 saat önce alkol alımını bırakmalı ve disülfiram-alkol reaksiyonunun
potansiyel tehlikesi konusunda uyarılmalılardır.
ANTABUS ile tedaviye, 1-2 hafta boyunca, her sabah, günde maksimum 500 mg alınarak
başlanır, daha sonra doz günde 250 mg’a düşürülür. Eğer uyuşukluk oluşursa, doz akşamları
da alınabilir. İdame günlük doz, 125-500 mg aralığında değişebilir, fakat 500 mg’ı
aşmamalıdır. ANTABUS tedavisine, hasta kendi kendini kontrol edebilene kadar devam
edilmelidir. Aylar hatta yıllar süren süren tedavi gerekebilmektedir.
Hastanın rutin tedavisinde alkol yükleme testi yapılması önerilmemektedir. Ciddi
reaksiyonların oluşma ihtimaline karşı, test, prosedürü iyi bilen uzmanlar tarafından özel
kliniklerde yapılmalıdır. Tam resüsitasyon imkanları hazırda bulunmalıdır.
1/8Uygulama şekli:
Ağız yoluyla alınır.
Özel popülasyonlara ilişkin ek bilgiler:
Böbrek/Karaciğer yetmezliği:
Böbrek ve karaciğer yetmezliği olan hastalarda dikkatli kullanılmalıdır.
Pediyatrik popülasyon:
Çocuklarda endike değildir.
Geriyatrik popülasyon:
ANTABUS’un geriyatrik popülasyonda kullanımı ile ilgili veri bulunmamaktadır.
4.3. Kontrendikasyonlar
ANTABUS aşağıdaki durumlarda kontrendikedir:
• Kalp yetmezliği
• Koroner arter hastalığı
• Serebrovasküler olay hikayesi
• Hipertansiyon
• Ağır kişilik bozukluğu
• İntihar riski veya psikoz
• Alkol tüketimi (bkz. bölüm 4.4, 4.5 ve 4.8)
• Disülfiram veya yardımcı maddelerden herhangi birine karşı hipersensitivite
4.4. Özel kullanım uyarıları ve önlemleri
Renal yetmezlik, hepatik veya respiratuvar hastalık, diyabet, hipotiroidizm, beyin hasarı,
düşük tansiyon ve epilepsi varlığında dikkatli olunmalıdır.
ANTABUS etanol metabolizmasını önleyerek vücutta asetaldehit birikimine sebep olur. Buna
bağlı olarak bölüm 4.8’de belirtilen yan etkilere neden olan “disülfiram-alkol reaksiyonu”
meydana gelebilir. Bu nedenle, tedavi boyunca ve tedavinin kesilmesinden sonraki 14 gün
içinde alkol kullanılmamalıdır.
Tedaviye başlamadan önce, hastanın tedaviye uygunluğunu değerlendirmek için muayene
yapılması tavsiye edilmektedir. Hastalar, ANTABUS tedavisiyle birlikte alkol alınmasının
sonucu olarak ortaya çıkan, bazı seyrek durumlarda ölümle sonuçlanabilecek disülfiram-alkol
reaksiyonunun ciddiyeti konusunda uyarılmalıdır. Bazı yiyecekler, sıvı ilaçlar, tonikler,
kozmetikler, parfümler ve aerosol spreyler disülfiram-alkol reaksiyonuna neden olabilecek
kadar alkol içerebilmektedir. Hastalar bu konuda bilinçlendirilmelidir. Ayrıca, yeterli
miktarlarda tüketildiğinde reaksiyona sebep olabilecek düşük alkollü ve alkolsüz bira ve
şaraplar konusunda dikkatli olunmalıdır. Hastaya ANTABUS uygulayan tüm görevli ve hasta
yakınları ANTABUS’un alkolle birlikte kullanılmaması gerektiği konusunda
bilgilendirilmelidir.
4.5. Diğer tıbbi ürünler ile etkileşimler ve diğer etkileşim şekilleri
Disülfiram alkol metabolizmasını bloke eder ve kan dolaşımında asetaldehit birikimine yol
2/8açar. Disülfiram-alkol reaksiyonu için bölüm 4.8’e bakınız.
Disülfiram-alkol reaksiyonunun şiddeti amitriptilin ile artabilir. Klorpromazin disülfiram-
alkol reaksiyonunun bazı bileşenlerinde azalmaya sebep olurken reaksiyonun toplam şiddetini
artırabilir.
Disülfiram klordiazepoksit ve diazepam gibi bazı benzodiazepinlerin metabolizmasını inhibe
ederek sedatif etkilerini artırır. Benzodiazepinler disülfiram-alkol reaksiyonunu azaltabilir.
Disülfiram karaciğerde metabolize edilen birçok ilacın (fenitoin, teofilin ve varfarin gibi)
metabolizmasını inhibe ederek etkinliklerini artırır. Bu nedenle doz ayarlaması gerekebilir.
Hayvan çalışmaları, petidin, morfin ve amfetaminin metabolizmasının benzer şekilde inhibe
edildiğini göstermiştir.
Metronidazol, izoniyazid veya paraldehidin eşzamanlı uygulaması ile konfüzyonda artış ve
duygu durum değişikliğine dair birkaç olgu sunumu mevcuttur.
Pimozid uygulamasını takiben çok seyrek olarak organik beyin sendromu ve koreoatetozun
potansiyalizasyon görülmüştür.
Disülfiram rifampisinin renal atılımını ve oksidasyonunu inhibe eder.
Özel popülasyonlara ilişkin ek bilgiler:
Veri yoktur.
Pediyatrik popülasyon:
Veri yoktur.
4.6. Gebelik ve laktasyon
Genel tavsiye
Gebelik kategorisi: C’dir.
Çocuk doğurma potansiyeli bulunan kadınlar/Doğum kontrolü (Kontrasepsiyon)
ANTABUS’un çocuk doğurma potansiyeli bulunan ve doğum kontrolü (kontrasepsiyon)
uygulayan kadınlar üzerine olan etkisi ile ilgili veri bulunmamaktadır.
Gebelik dönemi
ANTABUS’un gebe kadınlarda kullanımına ilişkin yeterli veri mevcut değildir.
Hayvanlar üzerinde yapılan çalışmalar, gebelik /ve-veya/ embriyonal/fetal gelişim /ve-veya/
doğum /ve-veya/ doğum sonrası gelişim üzerindeki etkiler bakımından yetersizdir (bkz.
bölüm 5.3). İnsanlara yönelik potansiyel risk bilinmemektedir.
ANTABUS’un gebeliğin ilk trimesterinde kullanımı tavsiye edilmemektedir. ANTABUS
kullanımının gerekli olduğu durumlarda ilacın gebe kadınlardaki yarar/zarar oranı hekim
tarafından değerlendirilmelidir.
Diğer ilaçlarla birlikte disülfiram alan annelerin bebeklerinde konjenital anomaliye
3/8rastlanabileceğini gösteren çalışmalar mevcuttur.
ANTABUS gerekli olmadıkça gebelik döneminde kullanılmamalıdır.
Laktasyon dönemi
ANTABUS laktasyon döneminde kullanılmamalıdır. Disülfiramın anne sütüne geçip
geçmediği bilinmediğinden emziren annelerde kullanımı önerilmemektedir. Özellikle bebeğin
almakta olduğu ilaçlarla etkileşim varsa, emzirme döneminde kullanılmamalıdır.
Üreme yeteneği / Fertilite
Üreme yeteneği ve fertilite üzerindeki etkilerine dair yeterli veri mevcut değildir.
4.7. Araç ve makine kullanımı üzerindeki etkiler
ANTABUS uyuşukluk ve yorgunluğa neden olabilir. Hastalar makine veya araç kullanmadan
önce bu şikayetlerinin olmadığından emin olmalıdırlar.
4.8. İstenmeyen etkiler
Tüm ilaçlar gibi ANTABUS’un içeriğinde bulunan maddelere duyarlı olan kişilerde yan
etkiler olabilir.
Aşağıda listesi bulunan advers etkilerin sıklığı, şu şekilde tanımlanmıştır:
Çok yaygın (≥1/10); yaygın (≥1/100 ila <1/10); yaygın olmayan (≥1/1000 ila <1/100); seyrek
(≥1/10000 ila <1/1000); çok seyrek (<1/10000), bilinmiyor (eldeki verilerden hareketle
tahmin edilemiyor).
Kan ve lenf sistemi hastalıkları:
Seyrek: Eosinofili
Psikiyatrik hastalıklar
Yaygın: Mani, depresyon
Seyrek: Şizofreniye benzer ya da akut beyin sendromu şeklinde psikotik reaksiyonlar
Bilinmiyor: Libido azalması
Sinir sistemi hastalıkları
Yaygın: Uyuşukluk
Seyrek: Periferik duyusal ve motor nöropatiler, optik nevrit
Bilinmiyor: Ensefalopati
Gastrointestinal hastalıklar
Yaygın: Epigastralji, diyare
Hepato-biliyer hastalıklar
Seyrek: Genellikle akut hepatit ve / veya sarılık ve yüksek AST, ALT ve bilirubin belirtileri
gösteren hepatosellüler karaciğer hasarı
Deri ve derialtı doku hastalıkları
Yaygın olmayan: Akne benzeri döküntü, kaşıntı ve/veya döküntü ile seyreden alerjik
reaksiyonlar
4/8Üreme sistemi hastalıkları
Yaygın olmayan: Seksüel disfonksiyon
Genel bozukluklar ve uygulama bölgesine ilişkin hastalıklar
Yaygın: Baş ağrısı, ağız kokusu/ağızda metalik tat
Disülfiram-alkol reaksiyonu
Disülfiram geri dönüşümsüz olarak asetaldehit dehidrogenazı inhibe eder. ANTABUS
tedavisi boyunca etanol alımı, disülfiram-alkol reaksiyonunun temel sebebi olduğu düşünülen
asetaldehitin birikimine yol açar.
Disülfiram-alkol reaksiyonu sıklıkla etanol maruziyetinden sonraki 15 dakika içinde gelişir.
Semptomlar genellikle 30 dakika ila 1 saat içinde doruğa ulaşır ve sonraki birkaç saat içinde
kademeli olarak azalır. Semptomlar ciddi ve hayatı tehdit edici nitelikte olabilir.
Disülfiram-alkol reaksiyonu;
• Yüz ve boyunda kızarmaya neden olan aşırı vazodilatasyon, artmış vücut sıcaklığı,
terleme, bulantı, kusma, pruritus, ürtiker, anksiyete, sersemlik, baş ağrısı, bulanık
görme, dispne, palpitasyon ve hiperventilasyon,
• Ciddi durumlarda taşikardi, hipotansiyon, solunum depresyonu, göğüs ağrısı, QT
aralığı uzaması, ST depresyonu, aritmi, koma ve konvülsiyonlar,
• Hipertansiyon, bronkospasm ve methemoglobinemi gibi nadir görülen
komplikasyonlar ile karakterizedir.
Şüpheli advers reaksiyonların raporlanması
Ruhsatlandırma sonrası şüpheli ilaç advers reaksiyonlarının raporlanması büyük önem
taşımaktadır. Raporlama yapılması, ilacın yarar/risk dengesinin sürekli olarak izlenmesine
olanak sağlar. Sağlık mesleği mensuplarının herhangi bir şüpheli advers reaksiyonu Türkiye
Farmakovijilans Merkezi (TÜFAM)’ne bildirmeleri gerekmektedir (www.titck.gov.tr;
e- posta: tufam@titck.gov.tr; tel: 0 800 314 00 08; faks: 0 312 218 35 99)
4.9. Doz aşımı ve tedavisi
Disülfiram kendi başına düşük toksisiteye sahiptir. Hastalarının çoğunda ilk 12 saat içinde
semptomların görülmesine rağmen, nadir olarak doz aşımından günler sonra, yavaş iyileşme
ve uzun dönemde sekel ile birlikte görülen klinik tabloda kötüleşme olguları bildirilmiştir.
Doz aşımı durumunda aşağıdaki semptomlar görülebilir:
• Bulantı, kusma, abdominal ağrı, diyare, uyuşukluk, deliryum, halüsinasyonlar ve
letarji
• Taşikardi, taşipne, hipertermi ve hipotansiyon. Hipotoni, özellikle çocuklarda belirgin
olabilir ve tendon refleksleri azalabilir. Hiperglisemi, lökositoz, ketoz (sıklıkla
dehidratasyon derecesiyle orantısızdır) ve methemoglobinemi olguları da
bildirilmiştir.
• Ağır vakalarda kardiyovasküler kollaps, koma ve konvülsiyonlar görülebilir.
• Seyrek olarak doz aşımından günler sonra sensorimotor nöropati, EEG anormallikleri,
ensefalopati, psikoz ve katatoni ortaya çıkabilir. Disartri, miyoklonus, ataksi, distoni
ve akinezi görülebilir. Hareket bozukluklarının bazal gangliya üzerindeki direkt
toksik etkilerle ilişkili olabileceği düşünülmektedir.
5/8Tedavi:
Doz aşımında, medikal gözlem ve semptomatik tedavi önerilmektedir. Destekleyici tedavi
uygulanmalı ve hipotansiyonu önlemek için önlem alınmalıdır.
Gastrik lavaj ve aktif kömür uygulaması disülfiram doz aşımında düşünülebilir. Şiddetli
kusma olduğu durumlarda intravenöz yoldan sıvı verilmesi gerekebilir.
5. FARMAKOLOJİK ÖZELLİKLER
5.1. Farmakodinamik özellikler
Farmakoterapötik grup: Alkol bağımlılığının tedavisinde kullanılan ilaçlar
ATC kodu: N07BB01
Disülfiramın etkisi temel olarak karaciğer asetaldehit dehidrogenaz enziminin geri
dönüşümsüz olarak inaktivasyonuna dayanmaktadır. Bu enzimin yokluğunda, etanolün
metabolizması bloke olur ve intraselüler asetaldehit konsantrasyonu yükselir. Disülfiram-alkol
reaksiyonunun semptomları kısmen yüksek asetaldehit seviyesinden kaynaklanır. Aynı
zamanda dopaminin noradrenaline dönüşümü de inhibe edilir ve noradrenalinin kalp ve kan
damarlarında tükenmesi asetaldehitin bu dokular üzerindeki direkt etki göstermesine yol
açarak kızarma, taşikardi ve hipotansiyona neden olur.
Asetaldehit dehidrogenaz üzerindeki bu etkiye ek olarak, disülfiram dopamin-beta-hidroksilaz
(dopamin ve noradrenalini de dönüştürür) ve karma fonksiyonlu hepatik mikrozomal oksidaz
enzimleri (birçok ilacın metabolizmasından sorumludur) dahil diğer enzim sistemlerini de
inhibe eder. Dolayısıyla, disülfiram, bu enzimlerle metabolize edilen ilaçların etkilerini
artırabilir.
5.2. Farmakokinetik özellikler
Genel özellikler
Emilim:
Oral uygulamayı takiben disülfiramın emilimi değişkendir.
Dağılım:
Disülfiram başlıca böbrek, pankreas, karaciğer, bağırsaklar ve yağ dokusuna dağılır.
Biyotransformasyon:
Disülfiram hızla dietilditiyokarbamik aside metabolize edilir. Dietilditiyokarbamik asit
glukuronik asitle konjuge edilir, sülfata oksitlenir, metillenir ve dietilamin ve karbon disülfite
parçalanır.
Eliminasyon:
Başlıca böbrekler yoluyla vücuttan atılır.
Doğrusallık/Doğrusal olmayan durum:
Veri bulunmamaktadır.
6/85.3. Klinik öncesi güvenlilik verileri
Yeterli veri bulunmamaktadır.
6. FARMASÖTİK ÖZELLİKLER
6.1. Yardımcı maddelerin listesi
PVP K30 (Kollidon 30)
Mısır nişastası
Mikrokristallin sellüloz pH 102
Talk
Magnezyum stearat
6.2. Geçimsizlikler
Bilinen herhangi bir geçimsizliği bulunmamaktadır.
6.3. Raf ömrü
60 ay
6.4. Saklamaya yönelik özel tedbirler
15-30 °C arasında, ışıktan koruyarak ve ambalajında saklanır.
6.5. Ambalajın niteliği ve içeriği
Antişok polistiren pamuklu tüp / Plastik kapak
6.6. Beşeri tıbbi üründen arta kalan maddelerin imhası ve diğer özel önlemler
Kullanılmamış olan ürünler ya da atık materyaller “Tıbbi Atıkların Kontrolü Yönetmeliği” ve
“Ambalaj ve Ambalaj Atıklarının Kontrolü Yönetmeliği”ne uygun olarak imha edilmelidir.
7. RUHSAT SAHİBİ
NOBEL İLAÇ SAN. VE TİC. A.Ş.
İnkılap Mah. Akçakoca Sok. No:10
Ümraniye 34768 İSTANBUL
Tel: 0 216 633 00 00
Fax: 0 216 633 60 01
8. RUHSAT NUMARASI
97/29
9. İLK RUHSAT TARİHİ / RUHSAT YENİLEME TARİHİ
İlk ruhsat tarihi: 31.12.1968
7/8Ruhsat yenileme tarihi: 12.01.2011
10.KÜB’ÜN YENİLENME TARİHİ
8/8